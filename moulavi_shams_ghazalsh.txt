ای رستخیز ناگهان وی رحمت بی‌منتها		ای آتشی افروخته در بیشه اندیشه‌ها
امروز خندان آمدی مفتاح زندان آمدی		بر مستمندان آمدی چون بخشش و فضل خدا
خورشید را حاجب تویی اومید را واجب تویی		مطلب تویی طالب تویی هم منتها هم مبتدا
در سینه‌ها برخاسته اندیشه را آراسته		هم خویش حاجت خواسته هم خویشتن کرده روا
ای روح بخش بی‌بدل وی لذت علم و عمل		باقی بهانه‌ست و دغل کاین علت آمد وان دوا
ما زان دغل کژبین شده با بی‌گنه در کین شده		گه مست حورالعین شده گه مست نان و شوربا
این سُکر بین هِل عقل را وین نُقل بین هل نَقل را		کز بهر نان و بقل را چندین نشاید ماجرا
تدبیر صدرنگ افکنی بر روم و بر زنگ افکنی		و اندر میان جنگ افکنی فی اِصطِناعٍ لا یُری
می‌مال پنهان گوش جان می‌نه بهانه بر کسان		جان رَبِّ خَلِّصنی زنان والله که لاغ است ای کیا
خامش که بس مُستَعجِلَم رفتم سوی پای علم		کاغذ بنه بشکن قلم ساقی درآمد الصلا

ای طایران قدس را عشقت فزوده بال‌ها		در حلقه سودای تو روحانیان را حال‌ها
در لا احب الآفلین پاکی ز صورت‌ها یقین		در دیده‌های غیب بین هر دم ز تو تمثال‌ها
افلاک از تو سرنگون خاک از تو چون دریای خون		ماهت نخوانم ای فزون از ماه‌ها و سال‌ها
کوه از غمت بشکافته وان غم به دل درتافته		یک قطره خونی یافته از فضلت این افضال‌ها
ای سروران را تو سند بشمار ما را زان عدد		دانی سران را هم بود اندر تبع دنبال‌ها
سازی ز خاکی سیدی بر وی فرشته حاسدی		با نقد تو جان کاسدی پامال گشته مال‌ها
آن کو تو باشی بال او ای رفعت و اجلال او		آن کو چنین شد حال او بر روی دارد خال‌ها
گیرم که خارم خار بد خار از پی گل می‌زهد		صراف زر هم می‌نهد جو بر سر مثقال‌ها
فکری بدست افعال‌ها خاکی بدست این مال‌ها		قالی بدست این حال‌ها حالی بدست این قال‌ها
آغاز عالم غلغله پایان عالم زلزله		عشقی و شکری با گله آرام با زلزال‌ها
توقیع شمس آمد شفق طغرای دولت عشق حق		فال وصال آرد سبق کان عشق زد این فال‌ها
از رحمة للعالمین اقبال درویشان ببین		چون مه منور خرقه‌ها چون گل معطر شال‌ها
عشق امر کل ما رقعه‌ای او قلزم و ما جرعه‌ای		او صد دلیل آورده و ما کرده استدلال‌ها
از عشق گردون مؤتلف بی‌عشق اختر منخسف		از عشق گشته دال الف بی‌عشق الف چون دال‌ها
آب حیات آمد سخن کاید ز علم من لدن		جان را از او خالی مکن تا بردهد اعمال‌ها
بر اهل معنی شد سخن اجمال‌ها تفصیل‌ها		بر اهل صورت شد سخن تفصیل‌ها اجمال‌ها
گر شعرها گفتند پر پر به بود دریا ز در		کز ذوق شعر آخر شتر خوش می‌کشد ترحال‌ها

ای دل چه اندیشیده‌ای در عذر آن تقصیرها		زان سوی او چندان وفا زین سوی تو چندین جفا
زان سوی او چندان کرم زین سو خلاف و بیش و کم		زان سوی او چندان نعم زین سوی تو چندین خطا
زین سوی تو چندین حسد چندین خیال و ظن بد		زان سوی او چندان کشش چندان چشش چندان عطا
چندین چشش از بهر چه تا جان تلخت خوش شود		چندین کشش از بهر چه تا دررسی در اولیا
از بد پشیمان می‌شوی الله گویان می‌شوی		آن دم تو را او می‌کشد تا وارهاند مر تو را
از جرم ترسان می‌شوی وز چاره پرسان می‌شوی		آن لحظه ترساننده را با خود نمی‌بینی چرا
گر چشم تو بربست او چون مهره‌ای در دست او		گاهی بغلطاند چنین گاهی ببازد در هوا
گاهی نهد در طبع تو سودای سیم و زر و زن		گاهی نهد در جان تو نور خیال مصطفی
این سو کشان سوی خوشان وان سو کشان با ناخوشان		یا بگذرد یا بشکند کشتی در این گرداب‌ها
چندان دعا کن در نهان چندان بنال اندر شبان		کز گنبد هفت آسمان در گوش تو آید صدا
بانک شعیب و ناله‌اش وان اشک همچون ژاله‌اش		چون شد ز حد از آسمان آمد سحرگاهش ندا
گر مجرمی بخشیدمت وز جرم آمرزیدمت		فردوس خواهی دادمت خامش رها کن این دعا
گفتا نه این خواهم نه آن دیدار حق خواهم عیان		گر هفت بحر آتش شود من درروم بهر لقا
گر رانده آن منظرم بستست از او چشم ترم		من در جحیم اولیترم جنت نشاید مر مرا
جنت مرا بی‌روی او هم دوزخست و هم عدو		من سوختم زین رنگ و بو کو فر انوار بقا
گفتند باری کم گری تا کم نگردد مبصری		که چشم نابینا شود چون بگذرد از حد بکا
گفت ار دو چشمم عاقبت خواهند دیدن آن صفت		هر جزو من چشمی شود کی غم خورم من از عمی
ور عاقبت این چشم من محروم خواهد ماندن		تا کور گردد آن بصر کو نیست لایق دوست را
اندر جهان هر آدمی باشد فدای یار خود		یار یکی انبان خون یار یکی شمس ضیا
چون هر کسی درخورد خود یاری گزید از نیک و بد		ما را دریغ آید که خود فانی کنیم از بهر لا
روزی یکی همراه شد با بایزید اندر رهی		پس بایزیدش گفت چه پیشه گزیدی ای دغا
گفتا که من خربنده‌ام پس بایزیدش گفت رو		یا رب خرش را مرگ ده تا او شود بنده خدا

ای یوسف خوش نام ما خوش می‌روی بر بام ما		ای درشکسته جام ما ای بردریده دام ما
ای نور ما ای سور ما ای دولت منصور ما		جوشی بنه در شور ما تا می شود انگور ما
ای دلبر و مقصود ما ای قبله و معبود ما		آتش زدی در عود ما نظاره کن در دود ما
ای یار ما عیار ما دام دل خمار ما		پا وامکش از کار ما بستان گرو دستار ما
در گل بمانده پای دل جان می‌دهم چه جای دل		وز آتش سودای دل ای وای دل ای وای ما

آن شکل بین وان شیوه بین وان قد و خد و دست و پا		آن رنگ بین وان هنگ بین وان ماه بدر اندر قبا
از سرو گویم یا چمن از لاله گویم یا سمن		از شمع گویم یا لگن یا رقص گل پیش صبا
ای عشق چون آتشکده در نقش و صورت آمده		بر کاروان دل زده یک دم امان ده یا فتی
در آتش و در سوز من شب می‌برم تا روز من		ای فرخ پیروز من از روی آن شمس الضحی
بر گرد ماهش می‌تنم بی‌لب سلامش می‌کنم		خود را زمین برمی‌زنم زان پیش کو گوید صلا
گلزار و باغ عالمی چشم و چراغ عالمی		هم درد و داغ عالمی چون پا نهی اندر جفا
آیم کنم جان را گرو گویی مده زحمت برو		خدمت کنم تا واروم گویی که ای ابله بیا
گشته خیال همنشین با عاشقان آتشین		غایب مبادا صورتت یک دم ز پیش چشم ما
ای دل قرار تو چه شد وان کار و بار تو چه شد		خوابت که می‌بندد چنین اندر صباح و در مسا
دل گفت حسن روی او وان نرگس جادوی او		وان سنبل ابروی او وان لعل شیرین ماجرا
ای عشق پیش هر کسی نام و لقب داری بسی		من دوش نام دیگرت کردم که درد بی‌دوا
ای رونق جانم ز تو چون چرخ گردانم ز تو		گندم فرست ای جان که تا خیره نگردد آسیا
دیگر نخواهم زد نفس این بیت را می‌گوی و بس		بگداخت جانم زین هوس ارفق بنا یا ربنا

بگریز ای میر اجل از ننگ ما از ننگ ما		زیرا نمی‌دانی شدن همرنگ ما همرنگ ما
از حمله‌های جند او وز زخم‌های تند او		سالم نماند یک رگت بر چنگ ما بر چنگ ما
اول شرابی درکشی سرمست گردی از خوشی		بیخود شوی آنگه کنی آهنگ ما آهنگ ما
زین باده می‌خواهی برو اول تنک چون شیشه شو		چون شیشه گشتی برشکن بر سنگ ما بر سنگ ما
هر کان می احمر خورد بابرگ گردد برخورد		از دل فراخی‌ها برد دلتنگ ما دلتنگ ما
بس جره‌ها در جو زند بس بربط شش تو زند		بس با شهان پهلو زند سرهنگ ما سرهنگ ما
ماده است مریخ زمن این جا در این خنجر زدن		با مقنعه کی تان شدن در جنگ ما در جنگ ما
گر تیغ خواهی تو ز خور از بدر برسازی سپر		گر قیصری اندرگذر از زنگ ما از زنگ ما
اسحاق شو در نحر ما خاموش شو در بحر ما		تا نشکند کشتی تو در گنگ ما در گنگ ما

بنشسته‌ام من بر درت تا بوک برجوشد وفا		باشد که بگشایی دری گویی که برخیز اندرآ
غرقست جانم بر درت در بوی مشک و عنبرت		ای صد هزاران مرحمت بر روی خوبت دایما
ماییم مست و سرگران فارغ ز کار دیگران		عالم اگر برهم رود عشق تو را بادا بقا
عشق تو کف برهم زند صد عالم دیگر کند		صد قرن نو پیدا شود بیرون ز افلاک و خلا
ای عشق خندان همچو گل وی خوش نظر چون عقل کل		خورشید را درکش به جل ای شهسوار هل اتی
امروز ما مهمان تو مست رخ خندان تو		چون نام رویت می‌برم دل می‌رود والله ز جا
کو بام غیر بام تو کو نام غیر نام تو		کو جام غیر جام تو ای ساقی شیرین ادا
گر زنده جانی یابمی من دامنش برتابمی		ای کاشکی درخوابمی در خواب بنمودی لقا
ای بر درت خیل و حشم بیرون خرام ای محتشم		زیرا که سرمست و خوشم زان چشم مست دلربا
افغان و خون دیده بین صد پیرهن بدریده بین		خون جگر پیچیده بین بر گردن و روی و قفا
آن کس که بیند روی تو مجنون نگردد کو بگو		سنگ و کلوخی باشد او او را چرا خواهم بلا
رنج و بلایی زین بتر کز تو بود جان بی‌خبر		ای شاه و سلطان بشر لا تبل نفسا بالعمی
جان‌ها چو سیلابی روان تا ساحل دریای جان		از آشنایان منقطع با بحر گشته آشنا
سیلی روان اندر وله سیلی دگر گم کرده ره		الحمدلله گوید آن وین آه و لا حول و لا
ای آفتابی آمده بر مفلسان ساقی شده		بر بندگان خود را زده باری کرم باری عطا
گل دیده ناگه مر تو را بدریده جان و جامه را		وان چنگ زار از چنگ تو افکنده سر پیش از حیا
مقبلترین و نیک پی در برج زهره کیست نی		زیرا نهد لب بر لبت تا از تو آموزد نوا
نی‌ها و خاصه نیشکر بر طمع این بسته کمر		رقصان شده در نیستان یعنی تعز من تشا
بد بی‌تو چنگ و نی حزین برد آن کنار و بوسه این		دف گفت می‌زن بر رخم تا روی من یابد بها
این جان پاره پاره را خوش پاره پاره مست کن		تا آن چه دوشش فوت شد آن را کند این دم قضا
حیفست ای شاه مهین هشیار کردن این چنین		والله نگویم بعد از این هشیار شرحت ای خدا
یا باده ده حجت مجو یا خود تو برخیز و برو		یا بنده را با لطف تو شد صوفیانه ماجرا

جز وی چه باشد کز اجل اندررباید کل ما		صد جان برافشانم بر او گویم هنییا مرحبا
رقصان سوی گردون شوم زان جا سوی بی‌چون شوم		صبر و قرارم برده‌ای ای میزبان زوتر بیا
از مه ستاره می‌بری تو پاره پاره می‌بری		گه شیرخواره می‌بری گه می‌کشانی دایه را
دارم دلی همچون جهان تا می‌کشد کوه گران		من که کشم که کی کشم زین کاهدان واخر مرا
گر موی من چون شیر شد از شوق مردن پیر شد		من آردم گندم نیم چون آمدم در آسیا
در آسیا گندم رود کز سنبله زادست او		زاده مهم نی سنبله در آسیا باشم چرا
نی نی فتد در آسیا هم نور مه از روزنی		زان جا به سوی مه رود نی در دکان نانبا
با عقل خود گر جفتمی من گفتنی‌ها گفتمی		خاموش کن تا نشنود این قصه را باد هوا

من از کجا پند از کجا، باده بگردان ساقیا		آن جام جان افزای را، برریز بر جان ساقیا
بر دست من نِه جام جان، ای دستگیر عاشقان		دور از لب بیگانگان، پیش آر پنهان ساقیا
نانی بده نان خواره را، آن طامع بیچاره را		آن عاشق نانباره را، کنجی بخسبان ساقیا
ای جانِ جانِ جانِ جان، ما نامدیم از بهر نان		برجَه گدارویی مکن، در بزم سلطان ساقیا
اول بگیر آن جامِ مِه، بر کفهٔ آن پیر نِه		چون مست گردد پیر ده، رو سوی مستان ساقیا
رو سخت کن ای مرتجا، مست از کجا شرم از کجا		ور شرم داری، یک قدح بر شرم افشان ساقیا
برخیز ای ساقی بیا، ای دشمن شرم و حیا		تا بخت ما خندان شود، پیش آی خندان ساقیا

مهمان شاهم هر شبی بر خوان احسان و وفا		مهمان صاحب دولتم که دولتش پاینده با
بر خوان شیران یک شبی بوزینه‌ای همراه شد		استیزه رو گر نیستی او از کجا شیر از کجا
بنگر که از شمشیر شه در قهرمان خون می‌چکد		آخر چه گستاخی است این والله خطا والله خطا
گر طفل شیری پنجه زد بر روی مادر ناگهان		تو دشمن خود نیستی بر وی منه تو پنجه را
آن کو ز شیران شیر خورد او شیر باشد نیست مرد		بسیار نقش آدمی دیدم که بود آن اژدها
نوح ار چه مردم وار بد طوفان مردم خوار بد		گر هست آتش ذره‌ای آن ذره دارد شعله‌ها
شمشیرم و خون ریز من هم نرمم و هم تیز من		همچون جهان فانیم ظاهر خوش و باطن بلا

ای طوطی عیسی نفس وی بلبل شیرین نوا		هین زهره را کالیوه کن زان نغمه‌های جان فزا
دعوی خوبی کن بیا تا صد عدو و آشنا		با چهره‌ای چون زعفران با چشم تر آید گوا
غم جمله را نالان کند تا مرد و زن افغان کند		که داد ده ما را ز غم کو گشت در ظلم اژدها
غم را بدرانی شکم با دورباش زیر و بم		تا غلغل افتد در عدم از عدل تو ای خوش صدا
ساقی تو ما را یاد کن صد خیک را پرباد کن		ارواح را فرهاد کن در عشق آن شیرین لقا
چون تو سرافیل دلی زنده کن آب و گلی		دردم ز راه مقبلی در گوش ما نفخه خدا
ما همچو خرمن ریخته گندم به کاه آمیخته		هین از نسیم باد جان که را ز گندم کن جدا
تا غم به سوی غم رود خرم سوی خرم رود		تا گل به سوی گل رود تا دل برآید بر سما
این دانه‌های نازنین محبوس مانده در زمین		در گوش یک باران خوش موقوف یک باد صبا
تا کار جان چون زر شود با دلبران هم‌بر شود		پا بود اکنون سر شود که بود اکنون کهربا
خاموش کن آخر دمی دستور بودی گفتمی		سری که نفکندست کس در گوش اخوان صفا

ای نوبهار عاشقان داری خبر از یار ما		ای از تو آبستن چمن و ای از تو خندان باغ‌ها
ای بادهای خوش نفس عشاق را فریادرس		ای پاکتر از جان و جا آخر کجا بودی کجا
ای فتنه روم و حبش حیران شدم کاین بوی خوش		پیراهن یوسف بود یا خود روان مصطفی
ای جویبار راستی از جوی یار ماستی		بر سینه‌ها سیناستی بر جان‌هایی جان فزا
ای قیل و ای قال تو خوش و ای جمله اشکال تو خوش		ماه تو خوش سال تو خوش ای سال و مه چاکر تو را

ای باد بی‌آرام ما با گل بگو پیغام ما		کای گل گریز اندر شکر چون گشتی از گلشن جدا
ای گل ز اصل شکری تو با شکر لایقتری		شکر خوش و گل هم خوش و از هر دو شیرینتر وفا
رخ بر رخ شکر بنه لذت بگیر و بو بده		در دولت شکر بجه از تلخی جور فنا
اکنون که گشتی گلشکر قوت دلی نور نظر		از گل برآ بر دل گذر آن از کجا این از کجا
با خار بودی همنشین چون عقل با جانی قرین		بر آسمان رو از زمین منزل به منزل تا لقا
در سر خلقان می‌روی در راه پنهان می‌روی		بستان به بستان می‌روی آن جا که خیزد نقش‌ها
ای گل تو مرغ نادری برعکس مرغان می‌پری		کامد پیامت زان سری پرها بنه بی‌پر بیا
ای گل تو این‌ها دیده‌ای زان بر جهان خندیده‌ای		زان جامه‌ها بدریده‌ای ای کربز لعلین قبا
گل‌های پار از آسمان نعره زنان در گلستان		کای هر که خواهد نردبان تا جان سپارد در بلا
هین از ترشح زین طبق بگذر تو بی‌ره چون عرق		از شیشه گلابگر چون روح از آن جام سما
ای مقبل و میمون شما با چهره گلگون شما		بودیم ما همچون شما ما روح گشتیم الصلا
از گلشکر مقصود ما لطف حقست و بود ما		ای بود ما آهن صفت وی لطف حق آهن ربا
آهن خرد آیینه گر بر وی نهد زخم شرر		ما را نمی‌خواهد مگر خواهم شما را بی‌شما
هان ای دل مشکین سخن پایان ندارد این سخن		با کس نیارم گفت من آن‌ها که می‌گویی مرا
ای شمس تبریزی بگو سر شهان شاه خو		بی حرف و صوت و رنگ و بو بی‌شمس کی تابد ضیا

ای عاشقان ای عاشقان امروز ماییم و شما		افتاده در غرقابه‌ای تا خود که داند آشنا
گر سیل عالم پر شود هر موج چون اشتر شود		مرغان آبی را چه غم تا غم خورد مرغ هوا
ما رخ ز شکر افروخته با موج و بحر آموخته		زان سان که ماهی را بود دریا و طوفان جان فزا
ای شیخ ما را فوطه ده وی آب ما را غوطه ده		ای موسی عمران بیا بر آب دریا زن عصا
این باد اندر هر سری سودای دیگر می‌پزد		سودای آن ساقی مرا باقی همه آن شما
دیروز مستان را به ره بربود آن ساقی کله		امروز می در می‌دهد تا برکند از ما قبا
ای رشک ماه و مشتری با ما و پنهان چون پری		خوش خوش کشانم می‌بری آخر نگویی تا کجا
هر جا روی تو با منی ای هر دو چشم و روشنی		خواهی سوی مستیم کش خواهی ببر سوی فنا
عالم چو کوه طور دان ما همچو موسی طالبان		هر دم تجلی می‌رسد برمی‌شکافد کوه را
یک پاره اخضر می‌شود یک پاره عبهر می‌شود		یک پاره گوهر می‌شود یک پاره لعل و کهربا
ای طالب دیدار او بنگر در این کهسار او		ای کُه چه باد خورده‌ای ما مست گشتیم از صدا
ای باغبان ای باغبان در ما چه درپیچیده‌ای		گر برده‌ایم انگور تو تو برده‌ای انبان ما

ای نوش کرده نیش را بی‌خویش کن باخویش را		باخویش کن بی‌خویش را چیزی بده درویش را
تشریف ده عشاق را پرنور کن آفاق را		بر زهر زن تریاق را چیزی بده درویش را
با روی همچون ماه خود با لطف مسکین خواه خود		ما را تو کن همراه خود چیزی بده درویش را
چون جلوه مه می‌کنی وز عشق آگه می‌کنی		با ما چه همره می‌کنی چیزی بده درویش را
درویش را چه بود نشان جان و زبان درفشان		نی دلق صدپاره کشان چیزی بده درویش را
هم آدم و آن دم تویی هم عیسی و مریم تویی		هم راز و هم محرم تویی چیزی بده درویش را
تلخ از تو شیرین می‌شود کفر از تو چون دین می‌شود		خار از تو نسرین می‌شود چیزی بده درویش را
جان من و جانان من کفر من و ایمان من		سلطان سلطانان من چیزی بده درویش را
ای تن پرست بوالحزن در تن مپیچ و جان مکن		منگر به تن بنگر به من چیزی بده درویش را
امروز ای شمع آن کنم بر نور تو جولان کنم		بر عشق جان افشان کنم چیزی بده درویش را
امروز گویم چون کنم یک باره دل را خون کنم		وین کار را یک سون کنم چیزی بده درویش را
تو عیب ما را کیستی تو مار یا ماهیستی		خود را بگو تو چیستی چیزی بده درویش را
جان را درافکن در عدم زیرا نشاید ای صنم		تو محتشم او محتشم چیزی بده درویش را

ای یوسف آخر سوی این یعقوب نابینا بیا		ای عیسی پنهان شده بر طارم مینا بیا
از هجر روزم قیر شد دل چون کمان بد تیر شد		یعقوب مسکین پیر شد ای یوسف برنا بیا
ای موسی عمران که در سینه چه سیناهاستت		گاوی خدایی می‌کند از سینه سینا بیا
رخ زعفران رنگ آمدم خم داده چون چنگ آمدم		در گور تن تنگ آمدم ای جان باپهنا بیا
چشم محمد با نمت واشوق گفته در غمت		زان طره‌ای اندرهمت ای سر ارسلنا بیا
خورشید پیشت چون شفق ای برده از شاهان سبق		ای دیده بینا به حق وی سینه دانا بیا
ای جان تو و جان‌ها چو تن بی‌جان چه ارزد خود بدن		دل داده‌ام دیر است من تا جان دهم جانا بیا
تا برده‌ای دل را گرو شد کشت جانم در درو		اول تو ای دردا برو و آخر تو درمانا بیا
ای تو دوا و چاره‌ام نور دل صدپاره‌ام		اندر دل بیچاره‌ام چون غیر تو شد لا بیا
نشناختم قدر تو من تا چرخ می‌گوید ز فن		دی بر دلش تیری بزن دی بر سرش خارا بیا
ای قاب قوس مرتبت وان دولت بامکرمت		کس نیست شاها محرمت در قرب او ادنی بیا
ای خسرو مه وش بیا ای خوشتر از صد خوش بیا		ای آب و ای آتش بیا ای در و ای دریا بیا
مخدوم جانم شمس دین از جاهت ای روح الامین		تبریز چون عرش مکین از مسجد اقصی بیا

آمد ندا از آسمان جان را که بازآ الصلا		جان گفت ای نادی خوش اهلا و سهلا مرحبا
سمعا و طاعه ای ندا هر دم دو صد جانت فدا		یک بار دیگر بانگ زن تا برپرم بر هل اتی
ای نادره مهمان ما بردی قرار از جان ما		آخر کجا می‌خوانیم گفتا برون از جان و جا
از پای این زندانیان بیرون کنم بند گران		بر چرخ بنهم نردبان تا جان برآید بر علا
تو جان جان افزاستی آخر ز شهر ماستی		دل بر غریبی می‌نهی این کی بود شرط وفا
آوارگی نوشت شده خانه فراموشت شده		آن گنده پیر کابلی صد سحر کردت از دغا
این قافله بر قافله پویان سوی آن مرحله		چون برنمی‌گردد سرت چون دل نمی‌جوشد تو را
بانگ شتربان و جرس می‌نشنود از پیش و پس		ای بس رفیق و همنفس آن جا نشسته گوش ما
خلقی نشسته گوش ما مست و خوش و بی‌هوش ما		نعره زنان در گوش ما که سوی شاه آ ای گدا

ای یوسف خوش نام ما خوش می‌روی بر بام ما		انا فتحنا الصلا بازآ ز بام از در درآ
ای بحر پرمرجان من والله سبک شد جان من		این جان سرگردان من از گردش این آسیا
ای ساربان با قافله مگذر مرو زین مرحله		اشتر بخوابان هین هله نه از بهر من بهر خدا
نی نی برو مجنون برو خوش در میان خون برو		از چون مگو بی‌چون برو زیرا که جان را نیست جا
گر قالبت در خاک شد جان تو بر افلاک شد		گر خرقه تو چاک شد جان تو را نبود فنا
از سر دل بیرون نه‌ای بنمای رو کایینه‌ای		چون عشق را سرفتنه‌ای پیش تو آید فتنه‌ها
گویی مرا چون می‌روی گستاخ و افزون می‌روی		بنگر که در خون می‌روی آخر نگویی تا کجا
گفتم کز آتش‌های دل بر روی مفرش‌های دل		می غلط در سودای دل تا بحر یفعل ما یشا
هر دم رسولی می‌رسد جان را گریبان می‌کشد		بر دل خیالی می‌دود یعنی به اصل خود بیا
دل از جهان رنگ و بو گشته گریزان سو به سو		نعره زنان کان اصل کو جامه دران اندر وفا

امروز دیدم یار را آن رونق هر کار را		می‌شد روان بر آسمان همچون روان مصطفا
خورشید از رویش خجل گردون مشبک همچو دل		از تابش او آب و گل افزون ز آتش در ضیا
گفتم که بنما نردبان تا برروم بر آسمان		گفتا سر تو نردبان سر را درآور زیر پا
چون پای خود بر سر نهی پا بر سر اختر نهی		چون تو هوا را بشکنی پا بر هوا نه هین بیا
بر آسمان و بر هوا صد رد پدید آید تو را		بر آسمان پران شوی هر صبحدم همچون دعا

چندانک خواهی جنگ کن یا گرم کن تهدید را		می‌دان که دود گولخن هرگز نیاید بر سما
ور خود برآید بر سما کی تیره گردد آسمان		کز دود آورد آسمان چندان لطیفی و ضیا
خود را مرنجان ای پدر سر را مکوب اندر حجر		با نقش گرمابه مکن این جمله چالیش و غزا
گر تو کنی بر مه تفو بر روی تو بازآید آن		ور دامن او را کشی هم بر تو تنگ آید قبا
پیش از تو خامان دگر در جوش این دیگ جهان		بس برطپیدند و نشد درمان نبود الا رضا
بگرفت دم مار را یک خارپشت اندر دهن		سر درکشید و گرد شد مانند گویی آن دغا
آن مار ابله خویش را بر خار می‌زد دم به دم		سوراخ سوراخ آمد او از خود زدن بر خارها
بی صبر بود و بی‌حیل خود را بکشت او از عجل		گر صبر کردی یک زمان رستی از او آن بدلقا
بر خارپشت هر بلا خود را مزن تو هم هلا		ساکن نشین وین ورد خوان جاء القضا ضاق الفضا
فرمود رب العالمین با صابرانم همنشین		ای همنشین صابران افرغ علینا صبرنا
رفتم به وادی دگر باقی تو فرما ای پدر		مر صابران را می‌رسان هر دم سلامی نو ز ما

جرمی ندارم بیش از این کز دل هوا دارم تو را		از زعفران روی من رو می‌بگردانی چرا
یا این دل خون خواره را لطف و مراعاتی بکن		یا قوت صبرش بده در یفعل الله ما یشا
این دو ره آمد در روش یا صبر یا شکر نعم		بی شمع روی تو نتان دیدن مر این دو راه را
هر گه بگردانی تو رو آبی ندارد هیچ جو		کی ذره‌ها پیدا شود بی‌شعشعه شمس الضحی
بی باده تو کی فتد در مغز نغزان مستی یی		بی عصمت تو کی رود شیطان بلا حول و لا
نی قرص سازد قرصی یی مطبوخ هم مطبوخیی		تا درنیندازی کفی ز اهلیله خود در دوا
امرت نغرد کی رود خورشید در برج اسد		بی تو کجا جنبد رگی در دست و پای پارسا
در مرگ هشیاری نهی در خواب بیداری نهی		در سنگ سقایی نهی در برق میرنده وفا
سیل سیاه شب برد هر جا که عقلست و خرد		زان سیلشان کی واخرد جز مشتری هل اتی
ای جان جان جزو و کل وی حله بخش باغ و گل		وی کوفته هر سو دهل کای جان حیران الصلا
هر کس فریباند مرا تا عشر بستاند مرا		آن کم دهد فهم بیا گوید که پیش من بیا
زان سو که فهمت می‌رسد باید که فهم آن سو رود		آن کت دهد طال بقا او را سزد طال بقا
هم او که دلتنگت کند سرسبز و گلرنگت کند		هم اوت آرد در دعا هم او دهد مزد دعا
هم ری و بی و نون را کردست مقرون با الف		در باد دم اندر دهن تا خوش بگویی ربنا
لبیک لبیک ای کرم سودای تست اندر سرم		ز آب تو چرخی می‌زنم مانند چرخ آسیا
هرگز نداند آسیا مقصود گردش‌های خود		کاستون قوت ماست او یا کسب و کار نانبا
آبیش گردان می‌کند او نیز چرخی می‌زند		حق آب را بسته کند او هم نمی‌جنبد ز جا
خامش که این گفتار ما می‌پرد از اسرار ما		تا گوید او که گفت او هرگز بننماید قفا

چندان بنالم ناله‌ها چندان برآرم رنگ‌ها		تا برکنم از آینه هر منکری من زنگ‌ها
بر مرکب عشق تو دل می‌راند و این مرکبش		در هر قدم می‌بگذرد زان سوی جان فرسنگ‌ها
بنما تو لعل روشنت بر کوری هر ظلمتی		تا بر سر سنگین دلان از عرش بارد سنگ‌ها
با این چنین تابانیت دانی چرا منکر شدند		کاین دولت و اقبال را باشد از ایشان ننگ‌ها
گر نی که کورندی چنین آخر بدیدندی چنان		آن سو هزاران جان ز مه چون اختران آونگ‌ها
چون از نشاط نور تو کوران همی بینا شوند		تا از خوشی راه تو رهوار گردد لنگ‌ها
اما چو اندر راه تو ناگاه بیخود می‌شود		هر عقل زیرا رسته شد در سبزه زارت بنگ‌ها
زین رو همی‌بینم کسان نالان چو نی وز دل تهی		زین رو دو صد سرو روان خم شد ز غم چون چنگ‌ها
زین رو هزاران کاروان بشکسته شد از ره روان		زین ره بسی کشتی پر بشکسته شد بر گنگ‌ها
اشکستگان را جان‌ها بستست بر اومید تو		تا دانش بی‌حد تو پیدا کند فرهنگ‌ها
تا قهر را برهم زند آن لطف اندر لطف تو		تا صلح گیرد هر طرف تا محو گردد جنگ‌ها
تا جستنی نوعی دگر ره رفتنی طرزی دگر		پیدا شود در هر جگر در سلسله آهنگ‌ها
وز دعوت جذب خوشی آن شمس تبریزی شود		هر ذره انگیزنده‌ای هر موی چون سرهنگ‌ها

چون خون نخسپد خسروا چشمم کجا خسپد مها		کز چشم من دریای خون جوشان شد از جور و جفا
گر لب فروبندم کنون جانم به جوش آید درون		ور بر سرش آبی زنم بر سر زند او جوش را
معذور دارم خلق را گر منکرند از عشق ما		اه لیک خود معذور را کی باشد اقبال و سنا
از جوش خون نطقی به فم آن نطق آمد در قلم		شد حرف‌ها چون مور هم سوی سلیمان لابه را
کای شه سلیمان لطف وی لطف را از تو شرف		در تو را جان‌ها صدف باغ تو را جان‌ها گیا
ما مور بیچاره شده وز خرمن آواره شده		در سیر سیاره شده هم تو برس فریاد ما
ما بنده خاک کفت چون چاکران اندر صفت		ما دیدبان آن صفت با این همه عیب عما
تو یاد کن الطاف خود در سابق الله الصمد		در حق هر بدکار بد هم مجرم هر دو سرا
تو صدقه کن ای محتشم بر دل که دیدت ای صنم		در غیر تو چون بنگرم اندر زمین یا در سما
آن آب حیوان صفا هم در گلو گیرد ورا		کو خورده باشد باده‌ها زان خسرو میمون لقا
ای آفتاب اندر نظر تاریک و دلگیر و شرر		آن را که دید او آن قمر در خوبی و حسن و بها
ای جان شیرین تلخ وش بر عاشقان هجر کش		در فرقت آن شاه خوش بی‌کبر با صد کبریا
ای جان سخن کوتاه کن یا این سخن در راه کن		در راه شاهنشاه کن در سوی تبریز صفا
ای تن چو سگ کاهل مشو افتاده عوعو بس معو		تو بازگرد از خویش و رو سوی شهنشاه بقا
ای صد بقا خاک کفش آن صد شهنشه در صفش		گشته رهی صد آصفش واله سلیمان در ولا
وانگه سلیمان زان ولا لرزان ز مکر ابتلا		از ترس کو را آن علا کمتر شود از رشک‌ها
ناگه قضا را شیطنت از جام عز و سلطنت		بربوده از وی مکرمت کرده به ملکش اقتضا
چون یک دمی آن شاه فرد تدبیر ملک خویش کرد		دیو و پری را پای مرد ترتیب کرد آن پادشا
تا باز از آن عاقل شده دید از هوا غافل شده		زان باغ‌ها آفل شده بی‌بر شده هم بی‌نوا
زد تیغ قهر و قاهری بر گردن دیو و پری		کو را ز عشق آن سری مشغول کردند از قضا
زود اندرآمد لطف شه مخدوم شمس الدین چو مه		در منع او گفتا که نه عالم مسوز ای مجتبا
از شه چو دید او مژده‌ای آورد در حین سجده‌ای		تبریز را از وعده‌ای کارزد به این هر دو سرا

چون نالد این مسکین که تا رحم آید آن دلدار را		خون بارد این چشمان که تا بینم من آن گلزار را
خورشید چون افروزدم تا هجر کمتر سوزدم		دل حیلتی آموزدم کز سر بگیرم کار را
ای عقل کل ذوفنون تعلیم فرما یک فسون		کز وی بخیزد در درون رحمی نگارین یار را
چون نور آن شمع چگل می‌درنیابد جان و دل		کی داند آخر آب و گل دلخواه آن عیار را
جبریل با لطف و رشد عجل سمین را چون چشد		این دام و دانه کی کشد عنقای خوش منقار را
عنقا که یابد دام کس در پیش آن عنقامگس		ای عنکبوت عقل بس تا کی تنی این تار را
کو آن مسیح خوش دمی بی‌واسطه مریم یمی		کز وی دل ترسا همی پاره کند زنار را
دجال غم چون آتشی گسترد ز آتش مفرشی		کو عیسی خنجرکشی دجال بدکردار را
تن را سلامت‌ها ز تو جان را قیامت‌ها ز تو		عیسی علامت‌ها ز تو وصل قیامت وار را
ساغر ز غم در سر فتد چون سنگ در ساغر فتد		آتش به خار اندرفتد چون گل نباشد خار را
ماندم ز عذرا وامقی چون من نبودم لایقی		لیکن خمار عاشقی در سر دل خمار را
شطرنج دولت شاه را صد جان به خرجش راه را		صد که حمایل کاه را صد درد دردی خوار را
بینم به شه واصل شده می از خودی فاصل شده		وز شاه جان حاصل شده جان‌ها در او دیوار را
باشد که آن شاه حرون زان لطف از حدها برون		منسوخ گرداند کنون آن رسم استغفار را
جانی که رو این سو کند با بایزید او خو کند		یا در سنایی رو کند یا بو دهد عطار را
مخدوم جان کز جام او سرمست شد ایام او		گاهی که گویی نام او لازم شمر تکرار را
عالی خداوند شمس دین تبریز از او جان زمین		پرنور چون عرش مکین کو رشک شد انوار را
ای صد هزاران آفرین بر ساعت فرخترین		کان ناطق روح الامین بگشاید آن اسرار را
در پاکی بی‌مهر و کین در بزم عشق او نشین		در پرده منکر ببین آن پرده صدمسمار را

من دی نگفتم مر تو را کای بی‌نظیر خوش لقا		ای قد مه از رشک تو چون آسمان گشته دوتا
امروز صد چندان شدی حاجب بدی سلطان شدی		هم یوسف کنعان شدی هم فر نور مصطفی
امشب ستایمت ای پری فردا ز گفتن بگذری		فردا زمین و آسمان در شرح تو باشد فنا
امشب غنیمت دارمت باشم غلام و چاکرت		فردا ملک بی‌هش شود هم عرش بشکافد قبا
ناگه برآید صرصری نی بام ماند نه دری		زین پشگان پر کی زند چونک ندارد پیل پا
باز از میان صرصرش درتابد آن حسن و فرش		هر ذره‌ای خندان شود در فر آن شمس الضحی
تعلیم گیرد ذره‌ها زان آفتاب خوش لقا		صد ذرگی دلربا کان‌ها نبودش ز ابتدا

هر لحظه وحی آسمان آید به سر جان‌ها		کاخر چو دردی بر زمین تا چند می‌باشی برآ
هر کز گران جانان بود چون درد در پایان بود		آنگه رود بالای خم کان درد او یابد صفا
گل را مجنبان هر دمی تا آب تو صافی شود		تا درد تو روشن شود تا درد تو گردد دوا
جانیست چون شعله ولی دودش ز نورش بیشتر		چون دود از حد بگذرد در خانه ننماید ضیا
گر دود را کمتر کنی از نور شعله برخوری		از نور تو روشن شود هم این سرا هم آن سرا
در آب تیره بنگری نی ماه بینی نی فلک		خورشید و مه پنهان شود چون تیرگی گیرد هوا
باد شمالی می‌وزد کز وی هوا صافی شود		وز بهر این صیقل سحر در می‌دمد باد صبا
باد نفس مر سینه را ز اندوه صیقل می‌زند		گر یک نفس گیرد نفس مر نفس را آید فنا
جان غریب اندر جهان مشتاق شهر لامکان		نفس بهیمی در چرا چندین چرا باشد چرا
ای جان پاک خوش گهر تا چند باشی در سفر		تو باز شاهی بازپر سوی صفیر پادشا

آن خواجه را در کوی ما در گل فرورفتست پا		با تو بگویم حال او برخوان اذا جاء القضا
جباروار و زفت او دامن کشان می‌رفت او		تسخرکنان بر عاشقان بازیچه دیده عشق را
بس مرغ پران بر هوا از دام‌ها فرد و جدا		می‌آید از قبضه قضا بر پر او تیر بلا
ای خواجه سرمستک شدی بر عاشقان خنبک زدی		مست خداوندی خود کشتی گرفتی با خدا
بر آسمان‌ها برده سر وز سرنبشت او بی‌خبر		همیان او پرسیم و زر گوشش پر از طال بقا
از بوسه‌ها بر دست او وز سجده‌ها بر پای او		وز لورکند شاعران وز دمدمه هر ژاژخا
باشد کرم را آفتی کان کبر آرد در فتی		از وهم بیمارش کند در چاپلوسی هر گدا
بدهد درم‌ها در کرم او نافریدست آن درم		از مال و ملک دیگری مردی کجا باشد سخا
فرعون و شدادی شده خیکی پر از بادی شده		موری بده ماری شده وان مار گشته اژدها
عشق از سر قدوسیی همچون عصای موسیی		کو اژدها را می‌خورد چون افکند موسی عصا
بر خواجه روی زمین بگشاد از گردون کمین		تیری زدش کز زخم او همچون کمانی شد دوتا
در رو فتاد او آن زمان از ضربت زخم گران		خرخرکنان چون صرعیان در غرغره مرگ و فنا
رسوا شده عریان شده دشمن بر او گریان شده		خویشان او نوحه کنان بر وی چو اصحاب عزا
فرعون و نمرودی بده انی انا الله می‌زده		اشکسته گردن آمده در یارب و در ربنا
او زعفرانی کرده رو زخمی نه بر اندام او		جز غمزه غمازه‌ای شکرلبی شیرین لقا
تیرش عجبتر یا کمان چشمش تهیتر یا دهان		او بی‌وفاتر یا جهان او محتجبتر یا هما
اکنون بگویم سر جان در امتحان عاشقان		از قفل و زنجیر نهان هین گوش‌ها را برگشا
کی برگشایی گوش را کو گوش مر مدهوش را		مخلص نباشد هوش را جز یفعل الله ما یشا
این خواجه باخرخشه شد پرشکسته چون پشه		نالان ز عشق عایشه کابیض عینی من بکا
انا هلکنا بعدکم یا ویلنا من بعدکم		مقت الحیوه فقدکم عودوا الینا بالرضا
العقل فیکم مرتهن هل من صدا یشفی الحزن		و القلب منکم ممتحن فی وسط نیران النوی
ای خواجه با دست و پا پایت شکستست از قضا		دل‌ها شکستی تو بسی بر پای تو آمد جزا
این از عنایت‌ها شمر کز کوی عشق آمد ضرر		عشق مجازی را گذر بر عشق حقست انتها
غازی به دست پور خود شمشیر چوبین می‌دهد		تا او در آن استا شود شمشیر گیرد در غزا
عشقی که بر انسان بود شمشیر چوبین آن بود		آن عشق با رحمان شود چون آخر آید ابتلا
عشق زلیخا ابتدا بر یوسف آمد سال‌ها		شد آخر آن عشق خدا می‌کرد بر یوسف قفا
بگریخت او یوسف پیش زد دست در پیراهنش		بدریده شد از جذب او برعکس حال ابتدا
گفتش قصاص پیرهن بردم ز تو امروز من		گفتا بسی زین‌ها کند تقلیب عشق کبریا
مطلوب را طالب کند مغلوب را غالب کند		ای بس دعاگو را که حق کرد از کرم قبله دعا
باریک شد این جا سخن دم می‌نگنجد در دهن		من مغلطه خواهم زدن این جا روا باشد دغا
او می‌زند من کیستم من صورتم خاکیستم		رمال بر خاکی زند نقش صوابی یا خطا
این را رها کن خواجه را بنگر که می‌گوید مرا		عشق آتش اندر ریش زد ما را رها کردی چرا
ای خواجه صاحب قدم گر رفتم اینک آمدم		تا من در این آخرزمان حال تو گویم برملا
آخر چه گوید غره‌ای جز ز آفتابی ذره‌ای		از بحر قلزم قطره‌ای زین بی‌نهایت ماجرا
چون قطره‌ای بنمایدت باقیش معلوم آیدت		ز انبار کف گندمی عرضه کنند اندر شرا
کفی چو دیدی باقیش نادیده خود می‌دانیش		دانیش و دانی چون شود چون بازگردد ز آسیا
هستی تو انبار کهن دستی در این انبار کن		بنگر چگونه گندمی وانگه به طاحون بر هلا
هست آن جهان چون آسیا هست آن جهان چون خرمنی		آن جا همین خواهی بدن گر گندمی گر لوبیا
رو ترک این گو ای مصر آن خواجه را بین منتظر		کو نیم کاره می‌کند تعجیل می‌گوید صلا
ای خواجه تو چونی بگو خسته در این پرفتنه کو		در خاک و خون افتاده‌ای بیچاره وار و مبتلا
گفت الغیاث ای مسلمین دل‌ها نگهدارید هین		شد ریخته خود خون من تا این نباشد بر شما
من عاشقان را در تبش بسیار کردم سرزنش		با سینه پرغل و غش بسیار گفتم ناسزا
ویل لکل همزه بهر زبان بد بود		هماز را لماز را جز چاشنی نبود دوا
کی آن دهان مردم است سوراخ مار و کژدم است		کهگل در آن سوراخ زن کزدم منه بر اقربا
در عشق ترک کام کن ترک حبوب و دام کن		مر سنگ را زر نام کن شکر لقب نه بر جفا

ای شاه جسم و جان ما خندان کن دندان ما		سرمه کش چشمان ما ای چشم جان را توتیا
ای مه ز اجلالت خجل عشقت ز خون ما بحل		چون دیدمت می‌گفت دل جاء القضا جاء القضا
ما گوی سرگردان تو اندر خم چوگان تو		گه خوانیش سوی طرب گه رانیش سوی بلا
گه جانب خوابش کشی گه سوی اسبابش کشی		گه جانب شهر بقا گه جانب دشت فنا
گه شکر آن مولی کند گه آه واویلی کند		گه خدمت لیلی کند گه مست و مجنون خدا
جان را تو پیدا کرده‌ای مجنون و شیدا کرده‌ای		گه عاشق کنج خلا گه عاشق رو و ریا
گه قصد تاج زر کند گه خاک‌ها بر سر کند		گه خویش را قیصر کند گه دلق پوشد چون گدا
طرفه درخت آمد کز او گه سیب روید گه کدو		گه زهر روید گه شکر گه درد روید گه دوا
جویی عجایب کاندرون گه آب رانی گاه خون		گه باده‌های لعل گون گه شیر و گه شهد شفا
گه علم بر دل برتند گه دانش از دل برکند		گه فضل‌ها حاصل کند گه جمله را روبد بلا
روزی محمدبک شود روزی پلنگ و سگ شود		گه دشمن بدرگ شود گه والدین و اقربا
گه خار گردد گاه گل گه سرکه گردد گاه مل		گاهی دهلزن گه دهل تا می‌خورد زخم عصا
گه عاشق این پنج و شش گه طالب جان‌های خوش		این سوش کش آن سوش کش چون اشتری گم کرده جا
گاهی چو چه کن پست رو مانند قارون سوی گو		گه چون مسیح و کشت نو بالاروان سوی علا
تا فضل تو راهش دهد وز شید و تلوین وارهد		شیاد ما شیدا شود یک رنگ چون شمس الضحی
چون ماهیان بحرش سکن بحرش بود باغ و وطن		بحرش بود گور و کفن جز بحر را داند وبا
زین رنگ‌ها مفرد شود در خنب عیسی دررود		در صبغه الله رو نهد تا یفعل الله ما یشا
رست از وقاحت وز حیا وز دور وز نقلان جا		رست از برو رست از بیا چون سنگ زیر آسیا
انا فتحنا بابکم لا تهجروا اصحابکم		نلحق بکم اعقابکم هذا مکافات الولا
انا شددنا جنبکم انا غفرنا ذنبکم		مما شکرتم ربکم و الشکر جرار الرضا
مستفعلن مستفعلن مستفعلن مستفعلن		باب البیان مغلق قل صمتنا اولی بنا

ای از ورای پرده‌ها تاب تو تابستان ما		ما را چو تابستان ببر دل گرم تا بستان ما
ای چشم جان را توتیا آخر کجا رفتی بیا		تا آب رحمت برزند از صحن آتشدان ما
تا سبزه گردد شوره‌ها تا روضه گردد گورها		انگور گردد غوره‌ها تا پخته گردد نان ما
ای آفتاب جان و دل ای آفتاب از تو خجل		آخر ببین کاین آب و گل چون بست گرد جان ما
شد خارها گلزارها از عشق رویت بارها		تا صد هزار اقرارها افکند در ایمان ما
ای صورت عشق ابد خوش رو نمودی در جسد		تا ره بری سوی احد جان را از این زندان ما
در دود غم بگشا طرب روزی نما از عین شب		روزی غریب و بوالعجب ای صبح نورافشان ما
گوهر کنی خرمهره را زهره بدری زهره را		سلطان کنی بی‌بهره را شاباش ای سلطان ما
کو دیده‌ها درخورد تو تا دررسد در گرد تو		کو گوش هوش آورد تو تا بشنود برهان ما
چون دل شود احسان شمر در شکر آن شاخ شکر		نعره برآرد چاشنی از بیخ هر دندان ما
آمد ز جان بانگ دهل تا جزوها آید به کل		ریحان به ریحان گل به گل از حبس خارستان ما

ای فصل باباران ما برریز بر یاران ما		چون اشک غمخواران ما در هجر دلداران ما
ای چشم ابر این اشک‌ها می‌ریز همچون مشک‌ها		زیرا که داری رشک‌ها بر ماه رخساران ما
این ابر را گریان نگر وان باغ را خندان نگر		کز لابه و گریه پدر رستند بیماران ما
ابر گران چون داد حق از بهر لب خشکان ما		رطل گران هم حق دهد بهر سبکساران ما
بر خاک و دشت بی‌نوا گوهرفشان کرد آسمان		زین بی‌نوایی می‌کشند از عشق طراران ما
این ابر چون یعقوب من وان گل چو یوسف در چمن		بشکفته روی یوسفان از اشک افشاران ما
یک قطره‌اش گوهر شود یک قطره‌اش عبهر شود		وز مال و نعمت پر شود کف‌های کف خاران ما
باغ و گلستان ملی اشکوفه می‌کردند دی		زیرا که ابریق از پگه خوردند خماران ما
بربند لب همچون صدف مستی میا در پیش صف		تا بازآیند این طرف از غیب هشیاران ما

بادا مبارک در جهان سور و عروسی‌های ما		سور و عروسی را خدا ببرید بر بالای ما
زهره قرین شد با قمر طوطی قرین شد با شکر		هر شب عروسیی دگر از شاه خوش سیمای ما
ان القلوب فرجت ان النفوس زوجت		ان الهموم اخرجت در دولت مولای ما
بسم الله امشب بر نوی سوی عروسی می‌روی		داماد خوبان می‌شوی ای خوب شهرآرای ما
خوش می‌روی در کوی ما خوش می‌خرامی سوی ما		خوش می‌جهی در جوی ما ای جوی و ای جویای ما
خوش می‌روی بر رای ما خوش می‌گشایی پای ما		خوش می‌بُری کف‌های ما ای یوسف زیبای ما
از تو جفا کردن روا وز ما وفا جستن خطا		پای تصرف را بنه بر جان خون پالای ما
ای جان جان جان را بکش تا حضرت جانان ما		وین استخوان را هم بکش هدیه بر عنقای ما
رقصی کنید ای عارفان چرخی زنید ای منصفان		در دولت شاه جهان آن شاه جان افزای ما
در گردن افکنده دهل در گردک نسرین و گل		کامشب بود دف و دهل نیکوترین کالای ما
خاموش کامشب زهره شد ساقی به پیمانه و به مد		بگرفته ساغر می‌کشد حمرای ما حمرای ما
والله که این دم صوفیان بستند از شادی میان		در غیب پیش غیبدان از شوق استسقای ما
قومی چو دریا کف زنان چون موج‌ها سجده کنان		قومی مبارز چون سنان خون خوار چون اجزای ما
خاموش کامشب مطبخی شاهست از فرخ رخی		این نادره که می‌پزد حلوای ما حلوای ما

دیدم سحر آن شاه را بر شاهراه هل اتی		در خواب غفلت بی‌خبر زو بوالعلی و بوالعلا
زان می که در سر داشتم من ساغری برداشتم		در پیش او می‌داشتم گفتم که ای شاه الصلا
گفتا چیست این ای فلان گفتم که خون عاشقان		جوشیده و صافی چو جان بر آتش عشق و ولا
گفتا چو تو نوشیده‌ای در دیگ جان جوشیده‌ای		از جان و دل نوشش کنم ای باغ اسرار خدا
آن دلبر سرمست من بستد قدح از دست من		اندرکشیدش همچو جان کان بود جان را جان فزا
از جان گذشته صد درج هم در طرب هم در فرج		می‌کرد اشارت آسمان کای چشم بد دور از شما

می ده گزافه ساقیا تا کم شود خوف و رجا		گردن بزن اندیشه را ما از کجا او از کجا
پیش آر نوشانوش را از بیخ برکن هوش را		آن عیش بی‌روپوش را از بند هستی برگشا
در مجلس ما سرخوش آ برقع ز چهره برگشا		زان سان که اول آمدی ای یفعل الله ما یشا
دیوانگان جسته بین از بند هستی رسته بین		در بی‌دلی دل بسته بین کاین دل بود دام بلا
زوتر بیا هین دیر شد دل زین ولایت سیر شد		مستش کن و بازش رهان زین گفتن زوتر بیا
بگشا ز دستم این رسن بربند پای بوالحسن		پر ده قدح را تا که من سر را بنشناسم ز پا
بی ذوق آن جانی که او در ماجرا و گفت و گو		هر لحظه گرمی می‌کند با بوالعلی و بوالعلا
نانم مده آبم مده آسایش و خوابم مده		ای تشنگی عشق تو صد همچو ما را خونبها
امروز مهمان توام مست و پریشان توام		پر شد همه شهر این خبر کامروز عیش است الصلا
هر کو به جز حق مشتری جوید نباشد جز خری		در سبزه این گولخن همچون خران جوید چرا
می‌دان که سبزه گولخن گنده کند ریش و دهن		زیرا ز خضرای دمن فرمود دوری مصطفی
دورم ز خضرای دمن دورم ز حورای چمن		دورم ز کبر و ما و من مست شراب کبریا
از دل خیال دلبری برکرد ناگاهان سری		ماننده ماه از افق ماننده گل از گیا
جمله خیالات جهان پیش خیال او دوان		مانند آهن پاره‌ها در جذبه آهن ربا
بد لعل‌ها پیشش حجر شیران به پیشش گورخر		شمشیرها پیشش سپر خورشید پیشش ذره‌ها
عالم چو کوه طور شد هر ذره‌اش پرنور شد		مانند موسی روح هم افتاد بی‌هوش از لقا
هر هستییی در وصل خود در وصل اصل اصل خود		خنبک زنان بر نیستی دستک زنان اندر نما
سرسبز و خوش هر تره‌ای نعره زنان هر ذره‌ای		کالصبر مفتاح الفرج و الشکر مفتاح الرضا
گل کرد بلبل را ندا کای صد چو من پیشت فدا		حارس بدی سلطان شدی تا کی زنی طال بقا
ذرات محتاجان شده اندر دعا نالان شده		برقی بر ایشان برزده مانده ز حیرت از دعا
السلم منهاج الطلب الحلم معراج الطرب		و النار صراف الذهب و النور صراف الولا
العشق مصباح العشا و الهجر طباخ الحشا		و الوصل تریاق الغشا یا من علی قلبی مشا
الشمس من افراسنا و البدر من حراسنا		و العشق من جلاسنا من یدر ما فی راسنا
یا سایلی عن حبه اکرم به انعم به		کل المنی فی جنبه عند التجلی کالهبا
یا سایلی عن قصتی العشق قسمی حصتی		و السکر افنی غصتی یا حبذا لی حبذا
الفتح من تفاحکم و الحشر من اصباحکم		القلب من ارواحکم فی الدور تمثال الرحا
اریاحکم تجلی البصر یعقوبکم یلقی النظر		یا یوسفینا فی البشر جودوا بما الله اشتری
الشمس خرت و القمر نسکا مع الاحدی عشر		قدامکم فی یقظه قدام یوسف فی الکری
اصل العطایا دخلنا ذخر البرایا نخلنا		یا من لحب او نوی یشکوا مخالیب النوی

ای عاشقان ای عاشقان آمد گه وصل و لقا		از آسمان آمد ندا کای ماه رویان الصلا
ای سرخوشان ای سرخوشان آمد طرب دامن کشان		بگرفته ما زنجیر او بگرفته او دامان ما
آمد شراب آتشین ای دیو غم کنجی نشین		ای جان مرگ اندیش رو ای ساقی باقی درآ
ای هفت گردون مست تو ما مهره‌ای در دست تو		ای هست ما از هست تو در صد هزاران مرحبا
ای مطرب شیرین نفس هر لحظه می‌جنبان جرس		ای عیش زین نه بر فرس بر جان ما زن ای صبا
ای بانگ نای خوش سمر در بانگ تو طعم شکر		آید مرا شام و سحر از بانگ تو بوی وفا
بار دگر آغاز کن آن پرده‌ها را ساز کن		بر جمله خوبان ناز کن ای آفتاب خوش لقا
خاموش کن پرده مدر سغراق خاموشان بخور		ستار شو ستار شو خو گیر از حلم خدا

ای یار ما دلدار ما ای عالم اسرار ما		ای یوسف دیدار ما ای رونق بازار ما
نک بر دم امسال ما خوش عاشق آمد پار ما		ما مفلسانیم و تویی صد گنج و صد دینار ما
ما کاهلانیم و تویی صد حج و صد پیکار ما		ما خفتگانیم و تویی صد دولت بیدار ما
ما خستگانیم و تویی صد مرهم بیمار ما		ما بس خرابیم و تویی هم از کرم معمار ما
من دوش گفتم عشق را ای خسرو عیار ما		سر درمکش منکر مشو تو برده‌ای دستار ما
واپس جوابم داد او نی از توست این کار ما		چون هرچ گویی وادهد همچون صدا کهسار ما
من گفتمش خود ما کهیم و این صدا گفتار ما		زیرا که که را اختیاری نبود ای مختار ما

خواجه بیا خواجه بیا خواجه دگربار بیا		دفع مده دفع مده ای مه عیار بیا
عاشق مهجور نگر عالم پرشور نگر		تشنه مخمور نگر ای شه خمار بیا
پای تویی دست تویی هستی هر هست تویی		بلبل سرمست تویی جانب گلزار بیا
گوش تویی دیده تویی وز همه بگزیده تویی		یوسف دزدیده تویی بر سر بازار بیا
ای ز نظر گشته نهان ای همه را جان و جهان		بار دگر رقص کنان بی‌دل و دستار بیا
روشنی روز تویی شادی غم سوز تویی		ماه شب افروز تویی ابر شکربار بیا
ای علم عالم نو پیش تو هر عقل گرو		گاه میا گاه مرو خیز به یک بار بیا
ای دل آغشته به خون چند بود شور و جنون		پخته شد انگور کنون غوره میفشار بیا
ای شب آشفته برو وی غم ناگفته برو		ای خرد خفته برو دولت بیدار بیا
ای دل آواره بیا وی جگر پاره بیا		ور ره در بسته بود از ره دیوار بیا
ای نفس نوح بیا وی هوس روح بیا		مرهم مجروح بیا صحت بیمار بیا
ای مه افروخته رو آب روان در دل جو		شادی عشاق بجو کوری اغیار بیا
بس بود ای ناطق جان چند از این گفت زبان		چند زنی طبل بیان بی‌دم و گفتار بیا

یار مرا غار مرا عشق جگرخوار مرا		یار تویی غار تویی خواجه نگهدار مرا
نوح تویی روح تویی فاتح و مفتوح تویی		سینه مشروح تویی بر در اسرار مرا
نور تویی سور تویی دولت منصور تویی		مرغ که طور تویی خسته به منقار مرا
قطره تویی بحر تویی لطف تویی قهر تویی		قند تویی زهر تویی بیش میازار مرا
حجره خورشید تویی خانه ناهید تویی		روضهٔ امید تویی راه ده ای یار مرا
روز تویی روزه تویی حاصل دریوزه تویی		آب تویی کوزه تویی آب ده این بار مرا
دانه تویی دام تویی باده تویی جام تویی		پخته تویی خام تویی خام بمگذار مرا
این تن اگر کم تندی راه دلم کم زندی		راه شدی تا نبدی این همه گفتار مرا

رستم از این نفس و هوا زنده بلا مرده بلا		زنده و مرده وطنم نیست به جز فضل خدا
رستم از این بیت و غزل ای شه و سلطان ازل		مفتعلن مفتعلن مفتعلن کشت مرا
قافیه و مغلطه را گو همه سیلاب ببر		پوست بود پوست بود درخور مغز شعرا
ای خمشی مغز منی پرده آن نغز منی		کمتر فضل خمشی کش نبود خوف و رجا
بر ده ویران نبود عشر زمین کوچ و قلان		مست و خرابم مطلب در سخنم نقد و خطا
تا که خرابم نکند کی دهد آن گنج به من		تا که به سیلم ندهد کی کشدم بحر عطا
مرد سخن را چه خبر از خمشی همچو شکر		خشک چه داند چه بود ترلللا ترلللا
آینه‌ام آینه‌ام مرد مقالات نه‌ام		دیده شود حال من ار چشم شود گوش شما
دست فشانم چو شجر چرخ زنان همچو قمر		چرخ من از رنگ زمین پاکتر از چرخ سما
عارف گوینده بگو تا که دعای تو کنم		چونک خوش و مست شوم هر سحری وقت دعا
دلق من و خرقه من از تو دریغی نبود		و آنک ز سلطان رسدم نیم مرا نیم تو را
از کف سلطان رسدم ساغر و سغراق قدم		چشمه خورشید بود جرعه او را چو گدا
من خمشم خسته گلو عارف گوینده بگو		زانک تو داود دمی من چو کهم رفته ز جا

آه که آن صدر سرا می‌ندهد بار مرا		می‌نکند محرم جان محرم اسرار مرا
نغزی و خوبی و فرش آتش تیز نظرش		پرسش همچون شکرش کرد گرفتار مرا
گفت مرا مهر تو کو رنگ تو کو فر تو کو		رنگ کجا ماند و بو ساعت دیدار مرا
غرقه جوی کرمم بنده آن صبحدمم		کان گل خوش بوی کشد جانب گلزار مرا
هر که به جوبار بود جامه بر او بار بود		چند زیانست و گران خرقه و دستار مرا
ملکت و اسباب کز این ماه رخان شکرین		هست به معنی چو بود یار وفادار مرا
دستگه و پیشه تو را دانش و اندیشه تو را		شیر تو را بیشه تو را آهوی تاتار مرا
نیست کند هست کند بی‌دل و بی‌دست کند		باده دهد مست کند ساقی خمار مرا
ای دل قلاش مکن فتنه و پرخاش مکن		شهره مکن فاش مکن بر سر بازار مرا
گر شکند پند مرا زفت کند بند مرا		بر طمع ساختن یار خریدار مرا
بیش مزن دم ز دوی دو دو مگو چون ثنوی		اصل سبب را بطلب بس شد از آثار مرا

طوق جنون سلسله شد باز مکن سلسله را		لابه گری می‌کنمت راه تو زن قافله را
مست و خوش و شاد توام حامله داد توام		حامله گر بار نهد جرم منه حامله را
هیچ فلک دفع کند از سر خود دور سفر		هیچ زمین دفع کند از تن خود زلزله را
می‌کشد آن شه رقمی دل به کفش چون قلمی		تازه کن اسلام دمی‌خواجه رها کن گله را
آنچ کند شاه جفا آبله دان بر کف شه		آنک بیابد کف شه بوسه دهد آبله را
همچو کتابیست جهان جامع احکام نهان		جان تو سردفتر آن فهم کن این مسئله را
شاد همی‌باش و ترش آب بگردان و خمش		باز کن از گردن خر مشغله زنگله را

شمع جهان دوش نبد نور تو در حلقه ما		راست بگو شمع رخت دوش کجا بود کجا
سوی دل ما بنگر کز هوس دیدن تو		دولت آن جا که در او حسن تو بگشاد قبا
دوش به هر جا که بدی دانم کامروز ز غم		گشته بود همچو دلم مسجد لا حول و لا
دوش همی‌گشتم من تا به سحر ناله کنان		بدرک بالصبح بدا هیج نومی‌و نفی
سایه نوری تو و ما جمله جهان سایه تو		نور کی دیدست که او باشد از سایه جدا
گاه بود پهلوی او گاه شود محو در او		پهلوی او هست خدا محو در او هست لقا
سایه زده دست طلب سخت در آن نور عجب		تا چو بکاهد بکشد نور خدایش به خدا
شرح جدایی و درآمیختگی سایه و نور		لا یتناهی و لئن جئت بضعف مددا
نور مسبب بود و هر چه سبب سایه او		بی سببی قد جعل الله لکل سببا
آینه همدگر افتاد مسبب و سبب		هر کی نه چون آینه گشتست ندید آینه را

کار تو داری صنما قدر تو باری صنما		ما همه پابسته تو شیر شکاری صنما
دلبر بی‌کینه ما شمع دل سینه ما		در دو جهان در دو سرا کار تو داری صنما
ذره به ذره بر تو سجده کنان بر در تو		چاکر و یاری گر تو آه چه یاری صنما
هر نفسی تشنه ترم بسته جوع البقرم		گفت که دریا بخوری گفتم که آری صنما
هر کی ز تو نیست جدا هیچ نمیرد به خدا		آنگه اگر مرگ بود پیش تو باری صنما
نیست مرا کار و دکان هستم بی‌کار جهان		زان که ندانم جز تو کارگزاری صنما
خواه شب و خواه سحر نیستم از هر دو خبر		کیست خبر چیست خبر روزشماری صنما
روز مرا دیدن تو شب غم ببریدن تو		از تو شبم روز شود همچو نهاری صنما
باغ پر از نعمت من گلبن بازینت من		هیچ ندید و نبود چون تو بهاری صنما
جسم مرا خاک کنی خاک مرا پاک کنی		باز مرا نقش کنی ماه عذاری صنما
فلسفیک کور شود نور از او دور شود		زو ندمد سنبل دین چونک نکاری صنما
فلسفی این هستی من عارف تو مستی من		خوبی این زشتی آن هم تو نگاری صنما

کاهل و ناداشت بدم کام درآورد مرا		طوطی اندیشه او همچو شکر خورد مرا
تابش خورشید ازل پرورش جان و جهان		بر صفت گل به شکر پخت و بپرورد مرا
گفتم ای چرخ فلک مرد جفای تو نیم		گفت زبون یافت مگر ای سره این مرد مرا
ای شه شطرنج فلک مات مرا برد تو را		ای ملک آن تخت تو را تخته این نرد مرا
تشنه و مستسقی تو گشته‌ام ای بحر چنانک		بحر محیط ار بخورم باشد درخورد مرا
حسن غریب تو مرا کرد غریب دو جهان		فردی تو چون نکند از همگان فرد مرا
رفتم هنگام خزان سوی رزان دست گزان		نوحه گر هجر تو شد هر ورق زرد مرا
فتنه عشاق کند آن رخ چون روز تو را		شهره آفاق کند این دل شبگرد مرا
راست چو شقه علمت رقص کنانم ز هوا		بال مرا بازگشا خوش خوش و منورد مرا
صبح دم سرد زند از پی خورشید زند		از پی خورشید تو است این نفس سرد مرا
جزو ز جزوی چو برید از تن تو درد کند		جزو من از کل ببرد چون نبود درد مرا
بنده آنم که مرا بی‌گنه آزرده کند		چون صفتی دارد از آن مه که بیازرد مرا
هر کسکی را هوسی قسم قضا و قدر است		عشق وی آورد قضا هدیه ره آورد مرا
اسب سخن بیش مران در ره جان گرد مکن		گر چه که خود سرمه جان آمد آن گرد مرا

در دو جهان لطیف و خوش همچو امیر ما کجا		ابروی او گره نشد گر چه که دید صد خطا
چشم گشا و رو نگر جرم بیار و خو نگر		خوی چو آب جو نگر جمله طراوت و صفا
من ز سلام گرم او آب شدم ز شرم او		وز سخنان نرم او آب شوند سنگ‌ها
زهر به پیش او ببر تا کندش به از شکر		قهر به پیش او بنه تا کندش همه رضا
آب حیات او ببین هیچ مترس از اجل		در دو در رضای او هیچ ملرز از قضا
سجده کنی به پیش او عزت مسجدت دهد		ای که تو خوار گشته‌ای زیر قدم چو بوریا
خواندم امیر عشق را فهم بدین شود تو را		چونک تو رهن صورتی صورت توست ره نما
از تو دل ار سفر کند با تپش جگر کند		بر سر پاست منتظر تا تو بگوییش بیا
دل چو کبوتری اگر می‌بپرد ز بام تو		هست خیال بام تو قبله جانش در هوا
بام و هوا تویی و بس نیست روی به جز هوس		آب حیات جان تویی صورت‌ها همه سقا
دور مرو سفر مجو پیش تو است ماه تو		نعره مزن که زیر لب می‌شنود ز تو دعا
می‌شنود دعای تو می‌دهدت جواب او		کای کر من کری بهل گوش تمام برگشا
گر نه حدیث او بدی جان تو آه کی زدی		آه بزن که آه تو راه کند سوی خدا
چرخ زنان بدان خوشم کآب به بوستان کشم		میوه رسد ز آب جان شوره و سنگ و ریگ را
باغ چو زرد و خشک شد تا بخورد ز آب جان		شاخ شکسته را بگو آب خور و بیازما
شب برود بیا به گه تا شنوی حدیث شه		شب همه شب مثال مه تا به سحر مشین ز پا

با لب او چه خوش بود گفت و شنید و ماجرا		خاصه که در گشاید و گوید خواجه اندرآ
با لب خشک گوید او قصه چشمه خضر		بر قد مرد می‌برد درزی عشق او قبا
مست شوند چشم‌ها از سکرات چشم او		رقص کنان درخت‌ها پیش لطافت صبا
بلبل با درخت گل گوید چیست در دلت		این دم در میان بنه نیست کسی تویی و ما
گوید تا تو با تویی هیچ مدار این طمع		جهد نمای تا بری رخت توی از این سرا
چشمه سوزن هوس تنگ بود یقین بدان		ره ندهد به ریسمان چونک ببیندش دوتا
بنگر آفتاب را تا به گلو در آتشی		تا که ز روی او شود روی زمین پر از ضیا
چونک کلیم حق بشد سوی درخت آتشین		گفت من آب کوثرم کفش برون کن و بیا
هیچ مترس ز آتشم زانک من آبم و خوشم		جانب دولت آمدی صدر تراست مرحبا
جوهریی و لعل کان جان مکان و لامکان		نادره زمانه‌ای خلق کجا و تو کجا
بارگه عطا شود از کف عشق هر کفی		کارگه وفا شود از تو جهان بی‌وفا
ز اول روز آمدی ساغر خسروی به کف		جانب بزم می‌کشی جان مرا که الصلا
دل چه شود چو دست دل گیرد دست دلبری		مس چه شود چو بشنود بانگ و صلای کیمیا
آمد دلبری عجب نیزه به دست چون عرب		گفتم هست خدمتی گفت تعال عندنا
جست دلم که من دوم گفت خرد که من روم		کرد اشارت از کرم گفت بلی کلا کما
خوان چو رسید از آسمان دست بشوی و هم دهان		تا که نیاید از کفت بوی پیاز و گندنا
کان نمک رسید هین گر تو ملیح و عاشقی		کاس ستان و کاسه ده شور گزین نه شوربا
بسته کنم من این دو لب تا که چراغ روز و شب		هم به زبانه زبان گوید قصه با شما

دی بنواخت یار من بنده غم رسیده را		داد ز خویش چاشنی جان ستم چشیده را
هوش فزود هوش را حلقه نمود گوش را		جوش نمود نوش را نور فزود دیده را
گفت که ای نزار من خسته و ترسگار من		من نفروشم از کرم بنده خودخریده را
بین که چه داد می‌کند بین چه گشاد می‌کند		یوسف یاد می‌کند عاشق کف بریده را
داشت مرا چو جان خود رفت ز من گمان بد		بر کتفم نهاد او خلعت نورسیده را
عاجز و بی‌کسم مبین اشک چو اطلسم مبین		در تن من کشیده بین اطلس زرکشیده را
هر که بود در این طلب بس عجبست و بوالعجب		صد طربست در طرب جان ز خود رهیده را
چاشنی جنون او خوشتر یا فسون او		چونک نهفته لب گزد خسته غم گزیده را
وعده دهد به یار خود گل دهد از کنار خود		پر کند از خمار خود دیده خون چکیده را
کحل نظر در او نهد دست کرم بر او زند		سینه بسوزد از حسد این فلک خمیده را
جام می الست خود خویش دهد به سمت خود		طبل زند به دست خود باز دل پریده را
بهر خدای را خمش خوی سکوت را مکش		چون که عصیده می‌رسد کوته کن قصیده را
مفتعلن مفاعلن مفتعلن مفاعلن		در مگشا و کم نما گلشن نورسیده را

ای که تو ماه آسمان ماه کجا و تو کجا		در رخ مه کجا بود این کر و فر و کبریا
جمله به ماه عاشق و ماه اسیر عشق تو		ناله کنان ز درد تو لابه کنان که ای خدا
سجده کنند مهر و مه پیش رخ چو آتشت		چونک کند جمال تو با مه و مهر ماجرا
آمد دوش مه که تا سجده برد به پیش تو		غیرت عاشقان تو نعره زنان که رو میا
خوش بخرام بر زمین تا شکفند جان‌ها		تا که ملک فروکند سر ز دریچه سما
چون که شود ز روی تو برق جهنده هر دلی		دست به چشم برنهد از پی حفظ دیده‌ها
هر چه بیافت باغ دل از طرب و شکفتگی		از دی این فراق شد حاصل او همه هبا
زرد شدست باغ جان از غم هجر چون خزان		کی برسد بهار تو تا بنماییش نما
بر سر کوی تو دلم زار نزار خفت دی		کرد خیال تو گذر دید بدان صفت ورا
گفت چگونه‌ای از این عارضه گران بگو		کز تنکی ز دیده‌ها رفت تن تو در خفا
گفت و گذشت او ز من لیک ز ذوق آن سخن		صحت یافت این دلم یا رب تش دهی جزا

ماه درست را ببین کو بشکست خواب ما		تافت ز چرخ هفتمین در وطن خراب ما
خواب ببر ز چشم ما چون ز تو روز گشت شب		آب مده به تشنگان عشق بس است آب ما
جمله ره چکیده خون از سر تیغ عشق او		جمله کو گرفته بو از جگر کباب ما
شکر باکرانه را شکر بی‌کرانه گفت		غره شدی به ذوق خود بشنو این جواب ما
روترشی چرا مگر صاف نبد شراب تو		از پی امتحان بخور یک قدح از شراب ما
تا چه شوند عاشقان روز وصال ای خدا		چونک ز هم بشد جهان از بت بانقاب ما
از تبریز شمس دین روی نمود عاشقان		ای که هزار آفرین بر مه و آفتاب ما

با تو حیات و زندگی بی‌تو فنا و مردنا		زانک تو آفتابی و بی‌تو بود فسردنا
خلق بر این بساط‌ها بر کف تو چو مهره‌ای		هم ز تو ماه گشتنا هم ز تو مهره بردنا
گفت دمم چه می‌دهی دم به تو من سپرده‌ام		من ز تو بی‌خبر نیم در دم دم سپردنا
پیش به سجده می‌شدم پست خمیده چون شتر		خنده زنان گشاد لب گفت درازگردنا
بین که چه خواهی کردنا بین که چه خواهی کردنا		گردن دراز کرده‌ای پنبه بخواهی خوردنا

ای بگرفته از وفا گوشه کران چرا چرا		بر من خسته کرده‌ای روی گران چرا چرا
بر دل من که جای تست کارگه وفای تست		هر نفسی همی‌زنی زخم سنان چرا چرا
گوهر نو به گوهری برد سبق ز مشتری		جان و جهان همی‌بری جان و جهان چرا چرا
چشمه خضر و کوثری ز آب حیات خوشتری		ز آتش هجر تو منم خشک دهان چرا چرا
مهر تو جان نهان بود مهر تو بی‌نشان بود		در دل من ز بهر تو نقش و نشان چرا چرا
گفت که جان جان منم دیدن جان طمع مکن		ای بنموده روی تو صورت جان چرا چرا
ای تو به نور مستقل وی ز تو اختران خجل		بس دودلی میان دل ز ابر گمان چرا چرا

گر تو ملولی ای پدر جانب یار من بیا		تا که بهار جان‌ها تازه کند دل تو را
بوی سلام یار من لخلخه بهار من		باغ و گل و ثمار من آرد سوی جان صبا
مستی و طرفه مستیی هستی و طرفه هستیی		ملک و درازدستیی نعره زنان که الصلا
پای بکوب و دست زن دست در آن دو شست زن		پیش دو نرگس خوشش کشته نگر دل مرا
زنده به عشق سرکشم بینی جان چرا کشم		پهلوی یار خود خوشم یاوه چرا روم چرا
جان چو سوی وطن رود آب به جوی من رود		تا سوی گولخن رود طبع خسیس ژاژخا
دیدن خسرو زمن شعشعه عقار من		سخت خوش است این وطن می‌نروم از این سرا
جان طرب پرست ما عقل خراب مست ما		ساغر جان به دست ما سخت خوش است ای خدا
هوش برفت گو برو جایزه گو بشو گرو		روز شدست گو بشو بی‌شب و روز تو بیا
مست رود نگار من در بر و در کنار من		هیچ مگو که یار من باکرمست و باوفا
آمد جان جان من کوری دشمنان من		رونق گلستان من زینت روضه رضا

چون همه عشق روی تست جمله رضای نفس ما		کفر شدست لاجرم ترک هوای نفس ما
چونک به عشق زنده شد قصد غزاش چون کنم		غمزه خونی تو شد حج و غزای نفس ما
نیست ز نفس ما مگر نقش و نشان سایه‌ای		چون به خم دو زلف تست مسکن و جای نفس ما
عشق فروخت آتشی کآب حیات از او خجل		پرس که از برای که آن ز برای نفس ما
هژده هزار عالم عیش و مراد عرضه شد		جز به جمال تو نبود جوشش و رای نفس ما
دوزخ جای کافران جنت جای مؤمنان		عشق برای عاشقان محو سزای نفس ما
اصل حقیقت وفا سر خلاصه رضا		خواجه روح شمس دین بود صفای نفس ما
در عوض عبیر جان در بدن هزار سنگ		از تبریز خاک را کحل ضیای نفس ما

عشق تو آورد قدح پر ز بلاها		گفتم می می‌نخورم پیش تو شاها
داد می معرفتش آن شکرستان		مست شدم برد مرا تا به کجاها
از طرفی روح امین آمد پنهان		پیش دویدم که ببین کار و کیاها
گفتم ای سر خدا روی نهان کن		شکر خدا کرد و ثنا گفت دعاها
گفتم خود آن نشود عاشق پنهان		چیست که آن پرده شود پیش صفاها
عشق چو خون خواره شود وای از او وای		کوه احد پاره شود خاصه چو ماها
شاد دمی کان شه من آید خندان		باز گشاید به کرم بند قباها
گوید افسرده شدی بی‌نظر ما		پیشتر آ تا بزند بر تو هواها
گوید کان لطف تو کو ای همه خوبی		بنده خود را بنما بندگشاها
گوید نی تازه شوی هیچ مخور غم		تازه‌تر از نرگس و گل وقت صباها
گویم ای داده دوا هر دو جهان را		نیست مرا جز لب تو جان دواها
میوه هر شاخ و شجر هست گوایش		روی چو زر و اشک مرا هست گواها

از این اقبالگاه خوش مشو یک دم دلا تنها		دمی می نوش باده جان و یک لحظه شکر می‌خا
به باطن همچو عقل کل به ظاهر همچو تنگ گل		دمی الهام امر قل دمی تشریف اعطینا
تصورهای روحانی خوشی بی‌پشیمانی		ز رزم و بزم پنهانی ز سر سر او اخفی
ملاحت‌های هر چهره از آن دریاست یک قطره		به قطره سیر کی گردد کسی کش هست استسقا
دلا زین تنگ زندان‌ها رهی داری به میدان‌ها		مگر خفته‌ست پای تو تو پنداری نداری پا
چه روزی‌هاست پنهانی جز این روزی که می‌جویی		چه نان‌ها پخته‌اند ای جان برون از صنعت نانبا
تو دو دیده فروبندی و گویی روز روشن کو		زند خورشید بر چشمت که اینک من تو در بگشا
از این سو می‌کشانندت و زان سو می‌کشانندت		مرو ای ناب با دردی بپر زین درد رو بالا
هر اندیشه که می‌پوشی درون خلوت سینه		نشان و رنگ اندیشه ز دل پیداست بر سیما
ضمیر هر درخت ای جان ز هر دانه که می‌نوشد		شود بر شاخ و برگ او نتیجه شرب او پیدا
ز دانه سیب اگر نوشد بروید برگ سیب از وی		ز دانه تمر اگر نوشد بروید بر سرش خرما
چنانک از رنگ رنجوران طبیب از علت آگه شد		ز رنگ و روی چشم تو به دینت پی برد بینا
ببیند حال دین تو بداند مهر و کین تو		ز رنگت لیک پوشاند نگرداند تو را رسوا
نظر در نامه می‌دارد ولی با لب نمی‌خواند		همی‌داند کز این حامل چه صورت زایدش فردا
وگر برگوید از دیده بگوید رمز و پوشیده		اگر درد طلب داری بدانی نکته و ایما
وگر درد طلب نبود صریحا گفته گیر این را		فسانه دیگران دانی حواله می‌کنی هر جا

شب قدر است جسم تو کز او یابند دولت‌ها		مه بدرست روح تو کز او بشکافت ظلمت‌ها
مگر تقویم یزدانی که طالع‌ها در او باشد		مگر دریای غفرانی کز او شویند زلت‌ها
مگر تو لوح محفوظی که درس غیب از او گیرند		و یا گنجینه رحمت کز او پوشند خلعت‌ها
عجب تو بیت معموری که طوافانش املاکند		عجب تو رق منشوری کز او نوشند شربت‌ها
و یا آن روح بی‌چونی کز این‌ها جمله بیرونی		که در وی سرنگون آمد تأمل‌ها و فکرت‌ها
ولی برتافت بر چون‌ها مشارق‌های بی‌چونی		بر آثار لطیف تو غلط گشتند الفت‌ها
عجایب یوسفی چون مه که عکس اوست در صد چه		از او افتاده یعقوبان به دام و جاه ملت‌ها
چو زلف خود رسن سازد ز چه‌هاشان براندازد		کشدشان در بر رحمت رهاندشان ز حیرت‌ها
چو از حیرت گذر یابد صفات آن را که دریابد		خمش که بس شکسته شد عبارت‌ها و عبرت‌ها

عطارد مشتری باید متاع آسمانی را		مهی مریخ چشم ارزد چراغ آن جهانی را
چو چشمی مقترن گردد بدان غیبی چراغ جان		ببیند بی‌قرینه او قرینان نهانی را
یکی جان عجب باید که داند جان فدا کردن		دو چشم معنوی باید عروسان معانی را
یکی چشمیست بشکفته صقال روح پذرفته		چو نرگس خواب او رفته برای باغبانی را
چنین باغ و چنین شش جو پس این پنج و این شش جو		قیاسی نیست کمتر جو قیاس اقترانی را
به صف‌ها رایت نصرت به شب‌ها حارس امت		نهاده بر کف وحدت در سبع المثانی را
شکسته پشت شیطان را بدیده روی سلطان را		که هر خس از بنا داند به استدلال بانی را
زهی صافی زهی حری مثال می خوشی مری		کسی دزدد چنین دری که بگذارد عوانی را
الی البحر توجهنا و من عذب تفکهنا		لقینا الدر مجانا فلا نبغی الدنانی را
لقیت الماء عطشانا لقیت الرزق عریانا		صحبت اللیث احیانا فلا اخشی السنانی را
توی موسی عهد خود درآ در بحر جزر و مد		ره فرعون باید زد رها کن این شبانی را
الا ساقی به جان تو به اقبال جوان تو		به ما ده از بنان تو شراب ارغوانی را
بگردان باده شاهی که همدردی و همراهی		نشان درد اگر خواهی بیا بنگر نشانی را
بیا درده می احمر که هم بحر است و هم گوهر		برهنه کن به یک ساغر حریف امتحانی را
برو ای رهزن مستان رها کن حیله و دستان		که ره نبود در این بستان دغا و قلتبانی را
جواب آنک می‌گوید به زر نخریده‌ای جان را		که هندو قدر نشناسد متاع رایگانی را

مسلمانان مسلمانان چه باید گفت یاری را		که صد فردوس می‌سازد جمالش نیم خاری را
مکان‌ها بی‌مکان گردد زمین‌ها جمله کان گردد		چو عشق او دهد تشریف یک لحظه دیاری را
خداوندا زهی نوری لطافت بخش هر حوری		که آب زندگی سازد ز روی لطف ناری را
چو لطفش را بیفشارد هزاران نوبهار آرد		چه نقصان گر ز غیرت او زند برهم بهاری را
جمالش آفتاب آمد جهان او را نقاب آمد		ولیکن نقش کی بیند به جز نقش و نگاری را
جمال گل گواه آمد که بخشش‌ها ز شاه آمد		اگر چه گل بنشناسد هوای سازواری را
اگر گل را خبر بودی همیشه سرخ و تر بودی		ازیرا آفتی ناید حیات هوشیاری را
به دست آور نگاری تو کز این دستست کار تو		چرا باید سپردن جان نگاری جان سپاری را
ز شمس الدین تبریزی منم قاصد به خون ریزی		که عشقی هست در دستم که ماند ذوالفقاری را

رسید آن شه رسید آن شه بیارایید ایوان را		فروبرید ساعدها برای خوب کنعان را
چو آمد جان جان جان نشاید برد نام جان		به پیشش جان چه کار آید مگر از بهر قربان را
بدم بی‌عشق گمراهی درآمد عشق ناگاهی		بدم کوهی شدم کاهی برای اسب سلطان را
گر ترکست و تاجیکست بدو این بنده نزدیکست		چو جان با تن ولیکن تن نبیند هیچ مر جان را
هلا یاران که بخت آمد گه ایثار رخت آمد		سلیمانی به تخت آمد برای عزل شیطان را
بجه از جا چه می‌پایی چرا بی‌دست و بی‌پایی		نمی‌دانی ز هدهد جو ره قصر سلیمان را
بکن آن جا مناجاتت بگو اسرار و حاجاتت		سلیمان خود همی‌داند زبان جمله مرغان را
سخن بادست ای بنده کند دل را پراکنده		ولیکن اوش فرماید که گرد آور پریشان را

تو از خواری همی‌نالی نمی‌بینی عنایت‌ها		مخواه از حق عنایت‌ها و یا کم کن شکایت‌ها
تو را عزت همی‌باید که آن فرعون را شاید		بده آن عشق و بستان تو چو فرعون این ولایت‌ها
خنک جانی که خواری را به جان ز اول نهد بر سر		پی اومید آن بختی که هست اندر نهایت‌ها
دهان پرپست می‌خواهی مزن سرنای دولت را		نتاند خواندن مقری دهان پرپست آیت‌ها
ازان دریا هزاران شاخ شد هر سوی و جویی شد		به باغ جان هر خلقی کند آن جو کفایت‌ها
دلا منگر به هر شاخی که در تنگی فرومانی		به اول بنگر و آخر که جمع آیند غایت‌ها
اگر خوکی فتد در مشک و آدم زاد در سرگین		رود هر یک به اصل خود ز ارزاق و کفایت‌ها
سگ گرگین این در به ز شیران همه عالم		که لاف عشق حق دارد و او داند وقایت‌ها
تو بدنامی عاشق را منه با خواری دونان		که هست اندر قفای او ز شاه عشق رایت‌ها
چو دیگ از زر بود او را سیه رویی چه غم آرد		که از جانش همی‌تابد به هر زخمی حکایت‌ها
تو شادی کن ز شمس الدین تبریزی و از عشقش		که از عشقش صفا یابی و از لطفش حمایت‌ها

ایا نور رخ موسی مکن اعمی صفورا را		چنین عشقی نهادستی به نورش چشم بینا را
منم ای برق رام تو برای صید و دام تو		گهی بر رکن بام تو گهی بگرفته صحرا را
چه داند دام بیچاره فریب مرغ آواره		چه داند یوسف مصری غم و درد زلیخا را
گریبان گیر و این جا کش کسی را که تو خواهی خوش		که من دامم تو صیادی چه پنهان صنعتی یارا
چو شهر لوط ویرانم چو چشم لوط حیرانم		سبب خواهم که واپرسم ندارم زهره و یارا
اگر عطار عاشق بد سنایی شاه و فایق بد		نه اینم من نه آنم من که گم کردم سر و پا را
یکی آهم کز این آهم بسوزد دشت و خرگاهم		یکی گوشم که من وقفم شهنشاه شکرخا را
خمش کن در خموشی جان کشد چون کهربا آن را		که جانش مستعد باشد کشاکش‌های بالا را

هلا ای زهره زهرا بکش آن گوش زهرا را		تقاضایی نهادستی در این جذبه دل ما را
منم ناکام کام تو برای صید و دام تو		گهی بر رکن بام تو گهی بگرفته صحرا را
چه داند دام بیچاره فریب مرغ آواره		چه داند یوسف مصری نتیجه شور و غوغا را
گریبان گیر و این جا کش کسی را که تو خواهی خوش		که من دامم تو صیادی چه پنهان صنعتی یارا
چو شهر لوط ویرانم چو چشم لوط حیرانم		سبب خواهم که واپرسم ندارم زهره و یارا
اگر عطار عاشق بد سنایی شاه و فایق بد		نه اینم من نه آنم من که گم کردم سر و پا را
یکی آهم کز این آهم بسوزد دشت و خرگاهم		یکی گوشم که من وقفم شهنشاه شکرخا را
خمش کن در خموشی جان کشد چون کهربا آن را		که جانش مستعد باشد کشاکش‌های بالا را

بهار آمد بهار آمد سلام آورد مستان را		از آن پیغامبر خوبان پیام آورد مستان را
زبان سوسن از ساقی کرامت‌های مستان گفت		شنید آن سرو از سوسن قیام آورد مستان را
ز اول باغ در مجلس نثار آورد آنگه نقل		چو دید از لاله کوهی که جام آورد مستان را
ز گریه ابر نیسانی دم سرد زمستانی		چه حیلت کرد کز پرده به دام آورد مستان را
سقاهم ربهم خوردند و نام و ننگ گم کردند		چو آمد نامه ساقی چه نام آورد مستان را
درون مجمر دل‌ها سپند و عود می‌سوزد		که سرمای فراق او زکام آورد مستان را
درآ در گلشن باقی برآ بر بام کان ساقی		ز پنهان خانه غیبی پیام آورد مستان را
چو خوبان حله پوشیدند درآ در باغ و پس بنگر		که ساقی هر چه درباید تمام آورد مستان را
که جان‌ها را بهار آورد و ما را روی یار آورد		ببین کز جمله دولت‌ها کدام آورد مستان را
ز شمس الدین تبریزی به ناگه ساقی دولت		به جام خاص سلطانی مدام آورد مستان را

چه چیزست آنک عکس او حلاوت داد صورت را		چو آن پنهان شود گویی که دیوی زاد صورت را
چو بر صورت زند یک دم ز عشق آید جهان برهم		چو پنهان شد درآید غم نبینی شاد صورت را
اگر آن خود همین جانست چرا بعضی گران جانست		بسی جانی که چون آتش دهد بر باد صورت را
وگر عقلست آن پرفن چرا عقلی بود دشمن		که مکر عقل بد در تن کند بنیاد صورت را
چه داند عقل کژخوانش مپرس از وی مرنجانش		همان لطف و همان دانش کند استاد صورت را
زهی لطف و زهی نوری زهی حاضر زهی دوری		چنین پیدا و مستوری کند منقاد صورت را
جهانی را کشان کرده بدن‌هاشان چو جان کرده		برای امتحان کرده ز عشق استاد صورت را
چو با تبریز گردیدم ز شمس الدین بپرسیدم		از آن سری کز او دیدم همه ایجاد صورت را

تو دیدی هیچ عاشق را که سیری بود از این سودا		تو دیدی هیچ ماهی را که او شد سیر از این دریا
تو دیدی هیچ نقشی را که از نقاش بگریزد		تو دیدی هیچ وامق را که عذرا خواهد از عذرا
بود عاشق فراق اندر چو اسمی خالی از معنی		ولی معنی چو معشوقی فراغت دارد از اسما
تویی دریا منم ماهی چنان دارم که می‌خواهی		بکن رحمت بکن شاهی که از تو مانده‌ام تنها
ایا شاهنشه قاهر چه قحط رحمتست آخر		دمی که تو نه‌ای حاضر گرفت آتش چنین بالا
اگر آتش تو را بیند چنان در گوشه بنشیند		کز آتش هر که گل چیند دهد آتش گل رعنا
عذابست این جهان بی‌تو مبادا یک زمان بی‌تو		به جان تو که جان بی‌تو شکنجه‌ست و بلا بر ما
خیالت همچو سلطانی شد اندر دل خرامانی		چنانک آید سلیمانی درون مسجد اقصی
هزاران مشعله برشد همه مسجد منور شد		بهشت و حوض کوثر شد پر از رضوان پر از حورا
تعالی الله تعالی الله درون چرخ چندین مه		پر از حورست این خرگه نهان از دیده اعمی
زهی دلشاد مرغی کو مقامی یافت اندر عشق		به کوه قاف کی یابد مقام و جای جز عنقا
زهی عنقای ربانی شهنشه شمس تبریزی		که او شمسیست نی شرقی و نی غربی و نی در جا

ببین ذرات روحانی که شد تابان از این صحرا		ببین این بحر و کشتی‌ها که بر هم می‌زنند این جا
ببین عذرا و وامق را در آن آتش خلایق را		ببین معشوق و عاشق را ببین آن شاه و آن طغرا
چو جوهر قلزم اندر شد نه پنهان گشت و نی تر شد		ز قلزم آتشی برشد در او هم لا و هم الا
چو بی‌گاهست آهسته چو چشمت هست بربسته		مزن لاف و مشو خسته مگو زیر و مگو بالا
که سوی عقل کژبینی درآمد از قضا کینی		چو مفلوجی چو مسکینی بماند آن عقل هم برجا
اگر هستی تو از آدم در این دریا فروکش دم		که اینت واجبست ای عم اگر امروز اگر فردا
ز بحر این در خجل باشد چه جای آب و گل باشد		چه جان و عقل و دل باشد که نبود او کف دریا
چه سودا می‌پزد این دل چه صفرا می‌کند این جان		چه سرگردان همی‌دارد تو را این عقل کارافزا
زهی ابر گهربیزی ز شمس الدین تبریزی		زهی امن و شکرریزی میان عالم غوغا

تو را ساقی جان گوید برای ننگ و نامی را		فرومگذار در مجلس چنین اشگرف جامی را
ز خون ما قصاصت را بجو این دم خلاصت را		مهل ساقی خاصت را برای خاص و عامی را
بکش جام جلالی را فدا کن نفس و مالی را		مشو سخره حلالی را مخوان باده حرامی را
غلط کردار نادانی همه نامیست یا نانی		تو را چون پخته شد جانی مگیر ای پخته خامی را
کسی کز نام می‌لافد بهل کز غصه بشکافد		چو آن مرغی که می‌بافد به گرد خویش دامی را
در این دام و در این دانه مجو جز عشق جانانه		مگو از چرخ وز خانه تو دیده گیر بامی را
تو شین و کاف و ری را خود مگو شکر که هست از نی		مگو القاب جان حی یکی نقش و کلامی را
چو بی‌صورت تو جان باشی چه نقصان گر نهان باشی		چرا دربند آن باشی که واگویی پیامی را
بیا ای هم‌دل محرم، بگیر این بادهٔ خرم		چنان سرمست شو این دم که نشناسی مقامی را
برو ای راه ره پیما بدان خورشید جان افزا		از این مجنون پرسودا ببر آن جا سلامی را
بگو ای شمس تبریزی از آن می‌های پاییزی		به خود در ساغرم ریزی نفرمایی غلامی را

از آن مایی ای مولا اگر امروز اگر فردا		شب و روزم ز تو روشن زهی رعنا زهی زیبا
تو پاک پاکی از صورت ولیک از پرتو نورت		نمایی صورتی هر دم چه باحسن و چه بابالا
چو ابرو را چنین کردی چه صورت‌های چین کردی		مرا بی‌عقل و دین کردی بر آن نقش و بر آن حورا
مرا گویی چه عشقست این که نی بالا نه پستست این		چه صیدی بی ز شستست این درون موج این دریا
ایا معشوق هر قدسی چو می‌دانی چه می‌پرسی		که سر عرش و صد کرسی ز تو ظاهر شود پیدا
زدی در من یکی آتش که شد جان مرا مفرش		که تا آتش شود گل خوش که تا یکتا شود صد تا
فرست آن عشق ساقی را بگردان جام باقی را		که از مزج و تلاقی را ندانم جامش از صهبا
بکن این رمز را تعیین بگو مخدوم شمس الدین		به تبریز نکوآیین ببر این نکته غرا

چو شست عشق در جانم شناسا گشت شستش را		به شست عشق دست آورد جان بت پرستش را
به گوش دل بگفت اقبال رست آن جان به عشق ما		بکرد این دل هزاران جان نثار آن گفت رستش را
ز غیرت چونک جان افتاد گفت اقبال هم نجهد		نشستست این دل و جانم همی‌پاید نجستش را
چو اندر نیستی هستست و در هستی نباشد هست		بیامد آتشی در جان بسوزانید هستش را
برات عمر جان اقبال چون برخواند پنجه شصت		تراشید و ابد بنوشت بر طومار شصتش را
خدیو روح شمس الدین که از بسیاری رفعت		نداند جبرئیل وحی خود جای نشستش را
چو جامش دید این عقلم چو قرابه شد اشکسته		درستی‌های بی‌پایان ببخشید آن شکستش را
چو عشقش دید جانم را به بالای‌یست از این هستی		بلندی داد از اقبال او بالا و پستش را
اگر چه شیرگیری تو دلا می‌ترس از آن آهو		که شیرانند بیچاره مر آن آهوی مستش را
چو از تیغ حیات انگیز زد مر مرگ را گردن		فروآمد ز اسپ اقبال و می‌بوسید دستش را
در آن روزی که در عالم الست آمد ندا از حق		بده تبریز از اول بلی گویان الستش را

چه باشد گر نگارینم بگیرد دست من فردا		ز روزن سر درآویزد چو قرص ماه خوش سیما
درآید جان فزای من گشاید دست و پای من		که دستم بست و پایم هم کف هجران پابرجا
بدو گویم به جان تو که بی‌تو ای حیات جان		نه شادم می‌کند عشرت نه مستم می‌کند صهبا
وگر از ناز او گوید برو از من چه می‌خواهی		ز سودای تو می‌ترسم که پیوندد به من سودا
برم تیغ و کفن پیشش چو قربانی نهم گردن		که از من دردسر داری مرا گردن بزن عمدا
تو می‌دانی که من بی‌تو نخواهم زندگانی را		مرا مردن به از هجران به یزدان کاخرج الموتی
مرا باور نمی‌آمد که از بنده تو برگردی		همی‌گفتم اراجیفست و بهتان گفته اعدا
تویی جان من و بی‌جان ندانم زیست من باری		تویی چشم من و بی‌تو ندارم دیده بینا
رها کن این سخن‌ها را بزن مطرب یکی پرده		رباب و دف به پیش آور اگر نبود تو را سرنا

برات آمد برات آمد بنه شمع براتی را		خضر آمد خضر آمد بیار آب حیاتی را
عمر آمد عمر آمد ببین سرزیر شیطان را		سحر آمد سحر آمد بهل خواب سباتی را
بهار آمد بهار آمد رهیده بین اسیران را		به بستان آ به بستان آ ببین خلق نجاتی را
چو خورشید حمل آمد شعاعش در عمل آمد		ببین لعل بدخشان را و یاقوت زکاتی را
همان سلطان همان سلطان که خاکی را نبات آرد		ببخشد جان ببخشد جان نگاران نباتی را
درختان بین درختان بین همه صایم همه قایم		قبول آمد قبول آمد مناجات صلاتی را
ز نورافشان ز نورافشان نتانی دید ذاتش را		ببین باری ببین باری تجلی صفاتی را
گلستان را گلستان را خماری بد ز جور دی		فرستاد او فرستاد او شرابات نباتی را
بشارت ده بشارت ده به محبوسان جسمانی		که حشر آمد که حشر آمد شهیدان رفاتی را
شقایق را شقایق را تو شاکر بین و گفتی نی		تو هم نو شو تو هم نو شو بهل نطق بیاتی را
شکوفه و میوه بستان برات هر درخت آمد		که بیخم نیست پوسیده ببین وصل سماتی را
زبان صدق و برق رو برات مؤمنان آمد		که جانم واصل وصلست و هشته بی‌ثباتی را

اگر نه عشق شمس الدین بدی در روز و شب ما را		فراغت‌ها کجا بودی ز دام و از سبب ما را
بت شهوت برآوردی دمار از ما ز تاب خود		اگر از تابش عشقش نبودی تاب و تب ما را
نوازش‌های عشق او لطافت‌های مهر او		رهانید و فراغت داد از رنج و نصب ما را
زهی این کیمیای حق که هست از مهر جان او		که عین ذوق و راحت شد همه رنج و تعب ما را
عنایت‌های ربانی ز بهر خدمت آن شه		برویانید و هستی داد از عین ادب ما را
بهار حسن آن مهتر به ما بنمود ناگاهان		شقایق‌ها و ریحان‌ها و گل‌های عجب ما را
زهی دولت زهی رفعت زهی بخت و زهی اختر		که مطلوب همه جان‌ها کند از جان طلب ما را
گزید او لب گه مستی که رو پیدا مکن مستی		چو جام جان لبالب شد از آن می‌های لب ما را
عجب بختی که رو بنمود ناگاهان هزاران شکر		ز معشوق لطیف اوصاف خوب بوالعجب ما را
در آن مجلس که گردان کرد از لطف او صراحی‌ها		گران قدر و سبک دل شد دل و جان از طرب ما را
به سوی خطه تبریز چه چشمه آب حیوانست		کشاند دل بدان جانب به عشق چون کنب ما را

به خانه خانه می‌آرد چو بیذق شاه جان ما را		عجب بردست یا ماتست زیر امتحان ما را
همه اجزای ما را او کشانیدست از هر سو		تراشیدست عالم را و معجون کرده زان ما را
ز حرص و شهوتی ما را مهاری کرده دربینی		چو اشتر می‌کشاند او به گرد این جهان ما را
چه جای ما که گردون را چو گاوان در خرس بست او		که چون کنجد همی‌کوبد به زیر آسمان ما را
خنک آن اشتری کو را مهار عشق حق باشد		همیشه مست می‌دارد میان اشتران ما را

آمد بت میخانه تا خانه برد ما را		بنمود بهار نو تا تازه کند ما را
بگشاد نشان خود بربست میان خود		پر کرد کمان خود تا راه زند ما را
صد نکته دراندازد صد دام و دغل سازد		صد نرد عجب بازد تا خوش بخورد ما را
رو سایه سروش شو پیش و پس او می‌دو		گر چه چو درخت نو از بن بکند ما را
گر هست دلش خارا مگریز و مرو یارا		کاول بکشد ما را و آخر بکشد ما را
چون ناز کند جانان اندر دل ما پنهان		بر جمله سلطانان صد ناز رسد ما را
بازآمد و بازآمد آن عمر دراز آمد		آن خوبی و ناز آمد تا داغ نهد ما را
آن جان و جهان آمد وان گنج نهان آمد		وان فخر شهان آمد تا پرده درد ما را
می‌آید و می‌آید آن کس که همی‌باید		وز آمدنش شاید گر دل بجهد ما را
شمس الحق تبریزی در برج حمل آمد		تا بر شجر فطرت خوش خوش بپزد ما را

گر زان که نه‌ای طالب جوینده شوی با ما		ور زان که نه‌ای مطرب گوینده شوی با ما
گر زان که تو قارونی در عشق شوی مفلس		ور زان که خداوندی هم بنده شوی با ما
یک شمع از این مجلس صد شمع بگیراند		گر مرده‌ای ور زنده هم زنده شوی با ما
پاهای تو بگشاید روشن به تو بنماید		تا تو همه تن چون گل در خنده شوی با ما
در ژنده درآ یک دم تا زنده دلان بینی		اطلس به دراندازی در ژنده شوی با ما
چون دانه شد افکنده بررست و درختی شد		این رمز چو دریابی افکنده شوی با ما
شمس الحق تبریزی با غنچه دل گوید		چون باز شود چشمت بیننده شوی با ما

ای خواجه نمی‌بینی این روز قیامت را		این یوسف خوبی را این خوش قد و قامت را
ای شیخ نمی‌بینی این گوهر شیخی را		این شعشعه نو را این جاه و جلالت را
ای میر نمی‌بینی این مملکت جان را		این روضه دولت را این تخت و سعادت را
این خوشدل و خوش دامن دیوانه تویی یا من		درکش قدحی با من بگذار ملامت را
ای ماه که در گردش هرگز نشوی لاغر		انوار جلال تو بدریده ضلالت را
چون آب روان دیدی بگذار تیمم را		چون عید وصال آمد بگذار ریاضت را
گر ناز کنی خامی ور ناز کشی رامی		در بارکشی یابی آن حسن و ملاحت را
خاموش که خاموشی بهتر ز عسل نوشی		درسوز عبارت را بگذار اشارت را
شمس الحق تبریزی ای مشرق تو جان‌ها		از تابش تو یابد این شمس حرارت را

آخر بشنید آن مه آه سحر ما را		تا حشر دگر آمد امشب حشر ما را
چون چرخ زند آن مه در سینه من گویم		ای دور قمر بنگر دور قمر ما را
کو رستم دستان تا دستان بنماییمش		کو یوسف تا بیند خوبی و فر ما را
تو لقمه شیرین شو در خدمت قند او		لقمه نتوان کردن کان شکر ما را
ما را کرمش خواهد تا در بر خود گیرد		زین روی دوا سازد هر لحظه گر ما را
چون بی‌نمکی نتوان خوردن جگر بریان		می‌زن به نمک هر دم بریان جگر ما را
بی پای طواف آریم بی‌سر به سجود آییم		چون بی‌سر و پا کرد او این پا و سر ما را
بی پای طواف آریم گرد در آن شاهی		کو مست الست آمد بشکست در ما را
چون زر شد رنگ ما از سینه سیمینش		صد گنج فدا بادا این سیم و زر ما را
در رنگ کجا آید در نقش کجا گنجد		نوری که ملک سازد جسم بشر ما را
تشبیه ندارد او وز لطف روا دارد		زیرا که همی‌داند ضعف نظر ما را
فرمود که نور من ماننده مصباح است		مشکات و زجاجه گفت سینه و بصر ما را
خامش کن تا هر کس در گوش نیارد این		خود کیست که دریابد او خیر و شر ما را

آب حیوان باید مر روح فزایی را		ماهی همه جان باید دریای خدایی را
ویرانه آب و گل چون مسکن بوم آمد		این عرصه کجا شاید پرواز همایی را
صد چشم شود حیران در تابش این دولت		تو گوش مکش این سو هر کور عصایی را
گر نقد درستی تو چون مست و قراضه ستی		آخر تو چه پنداری این گنج عطایی را
دلتنگ همی‌دانند کان جای که انصافست		صد دل به فدا باید آن جان بقایی را
دل نیست کم از آهن آهن نه که می‌داند		آن سنگ که پیدا شد پولادربایی را
عقل از پی عشق آمد در عالم خاک ار نی		عقلی بنمی باید بی‌عهد و وفایی را
خورشید حقایق‌ها شمس الحق تبریز است		دل روی زمین بوسد آن جان سمایی را

ساقی ز شراب حق پر دار شرابی را		درده می ربانی دل‌های کبابی را
کم گوی حدیث نان در مجلس مخموران		جز آب نمی‌سازد مر مردم آبی را
از آب و خطاب تو تن گشت خراب تو		آراسته دار ای جان زین گنج خرابی را
گلزار کند عشقت آن شوره خاکی را		دربار کند موجت این جسم سحابی را
بفزای شراب ما بربند تو خواب ما		از شب چه خبر باشد مر مردم خوابی را
همکاسه ملک باشد مهمان خدایی را		باده ز فلک آید مردان ثوابی را
نوشد لب صدیقش ز اکواب و اباریقش		در خم تقی یابی آن باده نابی را
هشیار کجا داند بی‌هوشی مستان را		بوجهل کجا داند احوال صحابی را
استاد خدا آمد بی‌واسطه صوفی را		استاد کتاب آمد صابی و کتابی را
چون محرم حق گشتی وز واسطه بگذشتی		بربای نقاب از رخ خوبان نقابی را
منکر که ز نومیدی گوید که نیابی این		بنده ره او سازد آن گفت نیابی را
نی باز سپیدست او نی بلبل خوش نغمه		ویرانه دنیا به آن جغد غرابی را
خاموش و مگو دیگر مفزای تو شور و شر		کز غیب خطاب آید جان‌های خطابی را

ای خواجه نمی‌بینی این روز قیامت را		ای خواجه نمی‌بینی این خوش قد و قامت را
دیوار و در خانه شوریده و دیوانه		من بر سر دیوارم از بهر علامت را
ماهیست که در گردش لاغر نشود هرگز		خورشید جمال او بدریده ظلامت را
ای خواجه خوش دامن دیوانه تویی یا من		درکش قدحی با من بگذار ملامت را
پیش از تو بسی شیدا می‌جست کرامت‌ها		چون دید رخ ساقی بفروخت کرامت را

امروز گزافی ده آن باده نابی را		برهم زن و درهم زن این چرخ شتابی را
گیرم قدح غیبی از دیده نهان آمد		پنهان نتوان کردن مستی و خرابی را
ای عشق طرب پیشه خوش گفت خوش اندیشه		بربای نقاب از رخ آن شاه نقابی را
تا خیزد ای فرخ زین سو اخ و زان سو اخ		برکن هله ای گلرخ سغراق و شرابی را
گر زان که نمی‌خواهی تا جلوه شود گلشن		از بهر چه بگشادی دکان گلابی را
ما را چو ز سر بردی وین جوی روان کردی		در آب فکن زوتر بط زاده آبی را
ماییم چو کشت ای جان بررسته در این میدان		لب خشک و به جان جویان باران سحابی را
هر سوی رسولی نو گوید که نیابی رو		لاحول بزن بر سر آن زاغ غرابی را
ای فتنه هر روحی کیسه بر هر جوحی		دزدیده رباب از کف بوبکر ربابی را
امروز چنان خواهم تا مست و خرف سازی		این جان محدث را وان عقل خطابی را
ای آب حیات ما شو فاش چو حشر ار چه		شیر شتر گرگین جانست عرابی را
ای جاه و جمالت خوش خامش کن و دم درکش		آگاه مکن از ما هر غافل خوابی را

ای ساقی جان پر کن آن ساغر پیشین را		آن راه زن دل را آن راه بر دین را
زان می که ز دل خیزد با روح درآمیزد		مخمور کند جوشش مر چشم خدابین را
آن باده انگوری مر امت عیسی را		و این باده منصوری مر امت یاسین را
خم‌ها است از آن باده خم‌ها است از این باده		تا نشکنی آن خم را هرگز نچشی این را
آن باده به جز یک دم دل را نکند بی‌غم		هرگز نکشد غم را هرگز نکند کین را
یک قطره از این ساغر کار تو کند چون زر		جانم به فدا باشد این ساغر زرین را
این حالت اگر باشد اغلب به سحر باشد		آن را که براندازد او بستر و بالین را
زنهار که یار بد از وسوسه نفریبد		تا نشکنی از سستی مر عهد سلاطین را
گر زخم خوری بر رو رو زخم دگر می‌جو		رستم چه کند در صف دسته گل و نسرین را

معشوقه به سامان شد تا باد چنین بادا		کفرش همه ایمان شد تا باد چنین بادا
ملکی که پریشان شد از شومی شیطان شد		باز آن سلیمان شد تا باد چنین بادا
یاری که دلم خستی در بر رخ ما بستی		غمخواره یاران شد تا باد چنین بادا
هم باده جدا خوردی هم عیش جدا کردی		نک سرده مهمان شد تا باد چنین بادا
زان طلعت شاهانه زان مشعله خانه		هر گوشه چو میدان شد تا باد چنین بادا
زان خشم دروغینش زان شیوه شیرینش		عالم شکرستان شد تا باد چنین بادا
شب رفت صبوح آمد غم رفت فتوح آمد		خورشید درخشان شد تا باد چنین بادا
از دولت محزونان وز همت مجنونان		آن سلسله جنبان شد تا باد چنین بادا
عید آمد و عید آمد یاری که رمید آمد		عیدانه فراوان شد تا باد چنین بادا
ای مطرب صاحب دل در زیر مکن منزل		کان زهره به میزان شد تا باد چنین بادا
درویش فریدون شد هم کیسه قارون شد		همکاسه سلطان شد تا باد چنین بادا
آن باد هوا را بین ز افسون لب شیرین		با نای در افغان شد تا باد چنین بادا
فرعون بدان سختی با آن همه بدبختی		نک موسی عمران شد تا باد چنین بادا
آن گرگ بدان زشتی با جهل و فرامشتی		نک یوسف کنعان شد تا باد چنین بادا
شمس الحق تبریزی از بس که درآمیزی		تبریز خراسان شد تا باد چنین بادا
از اسلم شیطانی شد نفس تو ربانی		ابلیس مسلمان شد تا باد چنین بادا
آن ماه چو تابان شد کونین گلستان شد		اشخاص همه جان شد تا باد چنین بادا
بر روح برافزودی تا بود چنین بودی		فر تو فروزان شد تا باد چنین بادا
قهرش همه رحمت شد زهرش همه شربت شد		ابرش شکرافشان شد تا باد چنین بادا
از کاخ چه رنگستش وز شاخ چه تنگستش		این گاو چو قربان شد تا باد چنین بادا
ارضی چو سمایی شد مقصود سنایی شد		این بود همه آن شد تا باد چنین بادا
خاموش که سرمستم بربست کسی دستم		اندیشه پریشان شد تا باد چنین بادا

ای یار قمرسیما ای مطرب شکرخا		آواز تو جان افزا تا روز مشین از پا
سودی همگی سودی بر جمله برافزودی		تا بود چنین بودی تا روز مشین از پا
صد شهر خبر رفته کای مردم آشفته		بیدار شد آن خفته تا روز مشین از پا
بیدار شد آن فتنه کو چون بزند طعنه		در کوه کند رخنه تا روز مشین از پا
در خانه چنین جمعی در جمع چنین شمعی		دارم ز تو من طمعی تا روز مشین از پا
میر آمد میر آمد وان بدر منیر آمد		وان شکر و شیر آمد تا روز مشین از پا
ای بانگ و نوایت تر وز باد صبا خوشتر		ما را تو بری از سر تا روز مشین از پا
مجلس به تو فرخنده عشرت ز دمت زنده		چون شمع فروزنده تا روز مشین از پا
این چرخ و زمین خیمه کس دید چنین خیمه		ای استن این خیمه تا روز مشین از پا
این قوم پرند از تو باکر و فرند از تو		زیر و زبرند از تو تا روز مشین از پا
در بحر چو کشتیبان آن پیل همی‌جنبان		تا منزل آباقان تا روز مشین از پا
ای خوش نفس نایی بس نادره برنایی		چون با همه برنایی تا روز مشین از پا
دف از کف دست آید نی از دم مست آید		با نی همه پست آید تا روز مشین از پا
چون جان خمشیم اما کی خسبد جان جانا		تو باش زبان ما تا روز مشین از پا

چون گل همه تن خندم نه از راه دهان تنها		زیرا که منم بی‌من با شاه جهان تنها
ای مشعله آورده دل را به سحر برده		جان را برسان در دل دل را مستان تنها
از خشم و حسد جان را بیگانه مکن با دل		آن را مگذار این جا وین را بمخوان تنها
شاهانه پیامی کن یک دعوت عامی کن		تا کی بود ای سلطان این با تو و آن تنها
چون دوش اگر امشب نایی و ببندی لب		صد شور کنیم ای جان نکنیم فغان تنها

از بهر خدا بنگر در روی چو زر جانا		هر جا که روی ما را با خویش ببر جانا
چون در دل ما آیی تو دامن خود برکش		تا جامه نیالایی از خون جگر جانا
ای ماه برآ آخر بر کوری مه رویان		ابری سیه اندرکش در روی قمر جانا
زان روز که زادی تو ای لب شکر از مادر		آوه که چه کاسد شد بازار شکر جانا
گفتی که سلام علیک بگرفت همه عالم		دل سجده درافتاده جان بسته کمر جانا
چون شمع بدم سوزان هر شب به سحر کشته		امروز بنشناسم شب را ز سحر جانا
شمس الحق تبریزی شاهنشه خون ریزی		ای بحر کمربسته پیش تو گهر جانا

ای گشته ز تو خندان بستان و گل رعنا		پیوسته چنین بادا چون شیر و شکر با ما
ای چرخ تو را بنده وی خلق ز تو زنده		احسنت زهی خوابی شاباش زهی زیبا
دریای جمال تو چون موج زند ناگه		پرگنج شود پستی فردوس شود بالا
هر سوی که روی آری در پیش تو گل روید		هر جا که روی آیی فرشت همه زر بادا
وان دم که ز بدخویی دشنام و جفا گویی		می‌گو که جفای تو حلواست همه حلوا
گر چه دل سنگستش بنگر که چه رنگستش		کز مشعله ننگستش وز رنگ گل حمرا
یا رب دل بازش ده صد عمر درازش ده		فخرش ده و نازش ده تا فخر بود ما را

جانا سر تو یارا مگذار چنین ما را		ای سرو روان بنما آن قامت بالا را
خرم کن و روشن کن این مفرش خاکی را		خورشید دگر بنما این گنبد خضرا را
رهبر کن جان‌ها را پرزر کن کان‌ها را		در جوش و خروش آور از زلزله دریا را
خورشید پناه آرد در سایه اقبالت		آری چه توان کردن آن سایه عنقا را
مغزی که بد اندیشد آن نقص بسست ای جان		سودای بپوسیده پوسیده سودا را
هم رحمت رحمانی هم مرهم و درمانی		درده تو طبیبانه آن دافع صفرا را
تو بلبل گلزاری تو ساقی ابراری		تو سرده اسراری هم بی‌سر و بی‌پا را
یا رب که چه داری تو کز لطف بهاری تو		در کار درآری تو سنگ و که خارا را
افروخته نوری انگیخته شوری		ننشاند صد طوفان آن فتنه و غوغا را

شاد آمدی ای مه رو ای شادی جان شاد آ		تا بود چنین بودی تا باد چنان بادا
ای صورت هر شادی اندر دل ما یادی		ای صورت عشق کل اندر دل ما یاد آ
بیرون پر از این طفلی ما را برهان ای جان		از منت هر دادو وز غصه هر دادا
ما چنگ زدیم از غم در یار و رخان ما		ای دف تو بنال از دل وی نای به فریاد آ
ای دل تو که زیبایی شیرین شو از آن خسرو		ور خسرو شیرینی در عشق چو فرهاد آ

یک پند ز من بشنو خواهی نشوی رسوا		من خمره افیونم زنهار سرم مگشا
آتش به من اندرزن آتش چه زند با من		کاندر فلک افکندم صد آتش و صد غوغا
گر چرخ همه سر شد ور خاک همه پا شد		نی سر بهلم آن را نی پا بهلم این را
یا صافیه الخمر فی آنیه المولی		اسکر نفرا لدا و السکر بنا اولی

ای شاد که ما هستیم اندر غم تو جانا		هم محرم عشق تو هم محرم تو جانا
هم ناظر روی تو هم مست سبوی تو		هم شسته به نظاره بر طارم تو جانا
تو جان سلیمانی آرامگه جانی		ای دیو و پری شیدا از خاتم تو جانا
ای بیخودی جان‌ها در طلعت خوب تو		ای روشنی دل‌ها اندر دم تو جانا
در عشق تو خمارم در سر ز تو می دارم		از حسن جمالات پرخرم تو جانا
تو کعبه عشاقی شمس الحق تبریزی		زمزم شکر آمیزد از زمزم تو جانا

در آب فکن ساقی بط زاده آبی را		بشتاب و شتاب اولی مستان شبابی را
ای جان بهار و دی وی حاتم نقل و می		پر کن ز شکر چون نی بوبکر ربابی را
ای ساقی شور و شر هین عیش بگیر از سر		پر کن ز می احمر سغراق و شرابی را
بنما ز می فرخ این سو اخ و آن سو اخ		بربای نقاب از رخ معشوق نقابی را
احسنت زهی یار او شاخ گل بی‌خار او		شاباش زهی دارو دل‌های کبابی را
صد حلقه نگر شیدا زان باده ناپیدا		کاسد کند این صهبا صد خمر لعابی را
مستان چمن پنهان اشکوفه ز شاخ افشان		صد کوه چو که غلطان سیلاب حبابی را
گر آن قدح روشن جانست نهان از تن		پنهان نتوان کردن مستی و خرابی را
ماییم چو کشت ای جان سرسبز در این میدان		تشنه شده و جویان باران سحابی را
چون رعد نه‌ای خامش چون پرده تست این هش		وز صبر و فنا می‌کش طوطی خطابی را

زهی باغ زهی باغ که بشکفت ز بالا		زهی قدر و زهی بدر تبارک و تعالی
زهی فر زهی نور زهی شر زهی شور		زهی گوهر منثور زهی پشت و تولا
زهی ملک زهی مال زهی قال زهی حال		زهی پر و زهی بال بر افلاک تجلی
چو جان سلسله‌ها را بدرد به حرونی		چه ذاالنون چه مجنون چه لیلی و چه لیلا
علم‌های الهی ز پس کوه برآمد		چه سلطان و چه خاقان چه والی و چه والا
چه پیش آمد جان را که پس انداخت جهان را		بزن گردن آن را که بگوید که تسلا
چو بی‌واسطه جبار بپرورد جهان را		چه ناقوس چه ناموس چه اهلا و چه سهلا
گر اجزای زمینی وگر روح امینی		چو آن حال ببینی بگو جل جلالا
گر افلاک نباشد به خدا باک نباشد		دل غمناک نباشد مکن بانگ و علالا
فروپوش فروپوش نه بخروش نه بفروش		تویی باده مدهوش یکی لحظه بپالا
تو کرباسی و قصار تو انگوری و عصار		بپالا و بیفشار ولی دست میالا
خمش باش خمش باش در این مجمع اوباش		مگو فاش مگو فاش ز مولی و ز مولا

میندیش میندیش که اندیشه گری‌ها		چو نفطند بسوزند ز هر بیخ تری‌ها
خرف باش خرف باش ز مستی و ز حیرت		که تا جمله نیستان نماید شکری‌ها
جنونست شجاعت میندیش و درانداز		چو شیران و چو مردان گذر کن ز غری‌ها
که اندیشه چو دامست بر ایثار حرامست		چرا باید حیلت پی لقمه بری‌ها
ره لقمه چو بستی ز هر حیله برستی		وگر حرص بنالد بگیریم کری‌ها

زهی عشق زهی عشق که ما راست خدایا		چه نغزست و چه خوبست و چه زیباست خدایا
از آن آب حیاتست که ما چرخ زنانیم		نه از کف و نه از نای نه دف‌هاست خدایا
یقین گشت که آن شاه در این عرس نهانست		که اسباب شکرریز مهیاست خدایا
به هر مغز و دماغی که درافتاد خیالش		چه مغزست و چه نغزست چه بیناست خدایا
تن ار کرد فغانی ز غم سود و زیانی		ز تست آنک دمیدن نه ز سرناست خدایا
نی تن را همه سوراخ چنان کرد کف تو		که شب و روز در این ناله و غوغاست خدایا
نی بیچاره چه داند که ره پرده چه باشد		دم ناییست که بیننده و داناست خدایا
که در باغ و گلستان ز کر و فر مستان		چه نورست و چه شورست چه سوداست خدایا
ز تیه خوش موسی و ز مایده عیسی		چه لوتست و چه قوتست و چه حلواست خدایا
از این لوت و زین قوت چه مستیم و چه مبهوت		که از دخل زمین نیست ز بالاست خدایا
ز عکس رخ آن یار در این گلشن و گلزار		به هر سو مه و خورشید و ثریاست خدایا
چو سیلیم و چو جوییم همه سوی تو پوییم		که منزلگه هر سیل به دریاست خدایا
بسی خوردم سوگند که خاموش کنم لیک		مگر هر در دریای تو گویاست خدایا
خمش ای دل که تو مستی مبادا به جهانی		نگهش دار ز آفت که برجاست خدایا
ز شمس الحق تبریز دل و جان و دو دیده		سراسیمه و آشفته سوداست خدایا

زهی عشق زهی عشق که ما راست خدایا		چه نغزست و چه خوبست و چه زیباست خدایا
چه گرمیم چه گرمیم از این عشق چو خورشید		چه پنهان و چه پنهان و چه پیداست خدایا
زهی ماه زهی ماه زهی باده همراه		که جان را و جهان را بیاراست خدایا
زهی شور زهی شور که انگیخته عالم		زهی کار زهی بار که آن جاست خدایا
فروریخت فروریخت شهنشاه سواران		زهی گرد زهی گرد که برخاست خدایا
فتادیم فتادیم بدان سان که نخیزیم		ندانیم ندانیم چه غوغاست خدایا
ز هر کوی ز هر کوی یکی دود دگرگون		دگربار دگربار چه سوداست خدایا
نه دامیست نه زنجیر همه بسته چراییم		چه بندست چه زنجیر که برپاست خدایا
چه نقشیست چه نقشیست در این تابه دل‌ها		غریبست غریبست ز بالاست خدایا
خموشید خموشید که تا فاش نگردید		که اغیار گرفتست چپ و راست خدایا

لب را تو به هر بوسه و هر لوت میالا		تا از لب دلدار شود مست و شکرخا
تا از لب تو بوی لب غیر نیاید		تا عشق مجرد شود و صافی و یکتا
آن لب که بود کون خری بوسه گه او		کی یابد آن لب شکربوس مسیحا
می‌دانک حدث باشد جز نور قدیمی		بر مزبله پرحدث آن گاه تماشا
آنگه که فنا شد حدث اندر دل پالیز		رست از حدثی و شود او چاشنی افزا
تا تو حدثی لذت تقدیس چه دانی		رو از حدثی سوی تبارک و تعالی
زان دست مسیح آمد داروی جهانی		کو دست نگه داشت ز هر کاسه سکبا
از نعمت فرعون چو موسی کف و لب شست		دریای کرم داد مر او را ید بیضا
خواهی که ز معده و لب هر خام گریزی		پرگوهر و روتلخ همی‌باش چو دریا
هین چشم فروبند که آن چشم غیورست		هین معده تهی دار که لوتیست مهیا
سگ سیر شود هیچ شکاری بنگیرد		کز آتش جوعست تک و گام تقاضا
کو دست و لب پاک که گیرد قدح پاک		کو صوفی چالاک که آید سوی حلوا
بنمای از این حرف تصاویر حقایق		یا من قسم القهوه و الکاس علینا

رفتم به سوی مصر و خریدم شکری را		خود فاش بگو یوسف زرین کمری را
در شهر کی دیدست چنین شهره بتی را		در بر کی کشیدست سهیل و قمری را
بنشاند به ملکت ملکی بنده بد را		بخرید به گوهر کرمش بی‌گهری را
خضر خضرانست و از هیچ عجب نیست		کز چشمه جان تازه کند او جگری را
از بهر زبردستی و دولت دهی آمد		نی زیر و زبر کردن زیر و زبری را
شاید که نخسپیم به شب چونک نهانی		مه بوسه دهد هر شب انجم شمری را
آثار رساند دل و جان را به مؤثر		حمال دل و جان کند آن شه اثری را
اکسیر خداییست بدان آمد کاین جا		هر لحظه زر سرخ کند او حجری را
جان‌های چو عیسی به سوی چرخ برانند		غم نیست اگر ره نبود لاشه خری را
هر چیز گمان بردم در عالم و این نی		کاین جاه و جلالست خدایی نظری را
سوز دل شاهانه خورشید بباید		تا سرمه کشد چشم عروس سحری را
ما عقل نداریم یکی ذره وگر نی		کی آهوی عاقل طلبد شیر نری را
بی عقل چو سایه پیت ای دوست دوانیم		کان روی چو خورشید تو نبود دگری را
خورشید همه روز بدان تیغ گزارد		تا زخم زند هر طرفی بی‌سپری را
بر سینه نهد عقل چنان دل شکنی را		در خانه کشد روح چنان رهگذی را
در هدیه دهد چشم چنان لعل لبی را		رخ زر زند از بهر چنین سیمبری را
رو صاحب آن چشم شو ای خواجه چو ابرو		کو راست کند چشم کژ کژنگری را
ای پاک دلان با جز او عشق مبازید		نتوان دل و جان دادن هر مختصری را
خاموش که او خود بکشد عاشق خود را		تا چند کشی دامن هر بی‌هنری را

ای از نظرت مست شده اسم و مسما		ای یوسف جان گشته ز لب‌های شکرخا
ما را چه از آن قصه که گاو آمد و خر رفت		هین وقت لطیفست از آن عربده بازآ
ای شاه تو شاهی کن و آراسته کن بزم		ای جان ولی نعمت هر وامق و عذرا
هم دایه جان‌هایی و هم جوی می و شیر		هم جنت فردوسی و هم سدره خضرا
جز این بنگوییم وگر نیز بگوییم		گویید خسیسان که محالست و علالا
خواهی که بگویم بده آن جام صبوحی		تا چرخ به رقص آید و صد زهره زهرا
هر جا ترشی باشد اندر غم دنیی		می‌غرد و می‌برد از آن جای دل ما
برخیز بخیلانه در خانه فروبند		کان جا که تویی خانه شود گلشن و صحرا
این مه ز کجا آمد وین روی چه رویست		این نور خداییست تبارک و تعالی
هم قادر و هم قاهر و هم اول و آخر		اول غم و سودا و به آخر ید بیضا
هر دل که نلرزیدت و هر چشم که نگریست		یا رب خبرش ده تو از این عیش و تماشا
تا شید برآرد وی و آید به سر کوی		فریاد برآرد که تمنیت تمنا
نگذاردش آن عشق که سر نیز بخارد		شاباش زهی سلسله و جذب و تقاضا
در شهر چو من گول مگر عشق ندیدست		هر لحظه مرا گیرد این عشق ز بالا
هر داد و گرفتی که ز بالاست لطیفست		گر حاذق جدست وگر عشوه تیبا

دلارام نهان گشته ز غوغا		همه رفتند و خلوت شد برون آ
برآور بنده را از غرقه خون		فرح ده روی زردم را ز صفرا
کنار خویش دریا کردم از اشک		تماشا چون نیایی سوی دریا
چو تو در آینه دیدی رخ خود		از آن خوشتر کجا باشد تماشا
غلط کردم در آیینه نگنجی		ز نورت می‌شود لا کل اشیاء
رهید آن آینه از رنج صیقل		ز رویت می‌شود پاک و مصفا
تو پنهانی چو عقل و جمله از تست		خرابی‌ها عمارت‌ها به هر جا
هر آنک پهلوی تو خانه گیرد		به پیشش پست شد بام ثریا
چه باشد حال تن کز جان جدا شد		چه عذر آورد کسی کز تست عذرا
چه یاری یابد از یاران همدل		کسی کز جان شیرین گشت تنها
به از صبحی تو خلقان را به هر روز		به از خوابی ضعیفان را به شب‌ها
تو را در جان بدیدم بازرستم		چو گمراهان نگویم زیر و بالا
چو در عالم زدی تو آتش عشق		جهان گشتست همچون دیگ حلوا
همه حسن از تو باید ماه و خورشید		همه مغز از تو باید جدی و جوزا
بدان شد شب شفا و راحت خلق		که سودای توش بخشید سودا
چو پروانه‌ست خلق و روز چون شمع		که از زیب خودش کردی تو زیبا
هر آن پروانه که شمع تو را دید		شبش خوشتر ز روز آمد به سیما
همی‌پرد به گرد شمع حسنت		به روز و شب ندارد هیچ پروا
نمی‌یارم بیان کردن از این بیش		بگفتم این قدر باقی تو فرما
بگو باقی تو شمس الدین تبریز		که به گوید حدیث قاف عنقا

بیا ای جان نو داده جهان را		ببر از کار عقل کاردان را
چو تیرم تا نپرانی نپرم		بیا بار دگر پر کن کمان را
ز عشقت باز طشت از بام افتاد		فرست از بام باز آن نردبان را
مرا گویند بامش از چه سویست		از آن سویی که آوردند جان را
از آن سویی که هر شب جان روانست		به وقت صبح بازآرد روان را
از آن سو که بهار آید زمین را		چراغ نو دهد صبح آسمان را
از آن سو که عصایی اژدها شد		به دوزخ برد او فرعونیان را
از آن سو که تو را این جست و جو خاست		نشان خود اوست می‌جوید نشان را
تو آن مردی که او بر خر نشسته است		همی‌پرسد ز خر این را و آن را
خمش کن کو نمی‌خواهد ز غیرت		که در دریا درآرد همگنان را

بسوزانیم سودا و جنون را		درآشامیم هر دم موج خون را
حریف دوزخ آشامان مستیم		که بشکافند سقف سبزگون را
چه خواهد کرد شمع لایزالی		فلک را وین دو شمع سرنگون را
فروبریم دست دزد غم را		که دزدیدست عقل صد زبون را
شراب صرف سلطانی بریزیم		بخوابانیم عقل ذوفنون را
چو گردد مست حد بر وی برانیم		که از حد برد تزویر و فسون را
اگر چه زوبع و استاد جمله‌ست		چه داند حیله ریب المنون را
چنانش بیخود و سرمست سازیم		که چون آید نداند راه چون را
چنان پیر و چنان عالم فنا به		که تا عبرت شود لایعلمون را
کنون عالم شود کز عشق جان داد		کنون واقف شود علم درون را
درون خانه دل او ببیند		ستون این جهان بی‌ستون را
که سرگردان بدین سرهاست گر نه		سکون بودی جهان بی‌سکون را
تن باسر نداند سر کن را		تن بی‌سر شناسد کاف و نون را
یکی لحظه بنه سر ای برادر		چه باشد از برای آزمون را
یکی دم رام کن از بهر سلطان		چنین سگ را چنین اسب حرون را
تو دوزخ دان خودآگاهی عالم		فنا شو کم طلب این سرفزون را
چنان اندر صفات حق فرورو		که برنایی نبینی این برون را
چه جویی ذوق این آب سیه را		چه بویی سبزه این بام تون را
خمش کردم نیارم شرح کردن		ز رشک و غیرت هر خام دون را
نما ای شمس تبریزی کمالی		که تا نقصی نباشد کاف و نون را

سلیمانا بیار انگشتری را		مطیع و بنده کن دیو و پری را
برآر آواز ردوها علی		منور کن سرای شش دری را
برآوردن ز مغرب آفتابی		مسلم شد ضمیر آن سری را
بدین سان مهتری یابد هر آن کس		که بهر حق گذارد مهتری را
بنه بر خوان جفان کالجوابی		مکرم کن نیاز مشتری را
به کاسی کاسه سر را طرب ده		تو کن مخمور چشم عبهری را
ز صورت‌های غیبی پرده بردار		کسادی ده نقوش آزری را
ز چاه و آب چه رنجور گشتیم		روان کن چشمه‌های کوثری را
دلا در بزم شاهنشاه دررو		پذیرا شو شراب احمری را
زر و زن را به جان مپرست زیرا		بر این دو دوخت یزدان کافری را
جهاد نفس کن زیرا که اجری		برای این دهد شه لشکری را
دل سیمین بری کز عشق رویش		ز حیرت گم کند زر هم زری را
بدان دریادلی کز جوش و نوشش		به دست آورد گوهر گوهری را
که باقی غزل را تو بگویی		به رشک آری تو سحر سامری را
خمش کردم که پایم گل فرورفت		تو بگشا پر نطق جعفری را

دل و جان را در این حضرت بپالا		چو صافی شد رود صافی به بالا
اگر خواهی که ز آب صاف نوشی		لب خود را به هر دردی میالا
از این سیلاب درد او پاک ماند		که جانبازست و چست و بی‌مبالا
نپرد عقل جزوی زین عقیله		چو نبود عقل کل بر جزو لالا
نلرزد دست وقت زر شمردن		چو بازرگان بداند قدر کالا
چه گرگینست وگر خارست این حرص		کسی خود را بر این گرگین ممالا
چو شد ناسور بر گرگین چنین گر		طلی سازش به ذکر حق تعالا
اگر خواهی که این در باز گردد		سوی این در روان و بی‌ملال آ
رها کن صدر و ناموس و تکبر		میان جان بجو صدر معلا
کلاه رفعت و تاج سلیمان		به هر کل کی رسد حاشا و کلا
خمش کردم سخن کوتاه خوشتر		که این ساعت نمی‌گنجد علالا
جواب آن غزل که گفت شاعر		بقایی شاء لیس هم ارتحالا

خبر کن ای ستاره یار ما را		که دریابد دل خون خوار ما را
خبر کن آن طبیب عاشقان را		که تا شربت دهد بیمار ما را
بگو شکرفروش شکرین را		که تا رونق دهد بازار ما را
اگر در سر بگردانی دل خود		نه دشمن بشنود اسرار ما را
پس اندر عشق دشمن کام گردم		که دشمن می‌نپرسد کار ما را
اگر چه دشمن ما جان ندارد		بسوزان جان دشمن دار ما را
اگر گل بر سرستت تا نشویی		بیار و بشکفان گلزار ما را
بیا ای شمس تبریزی نیر		بدان رخ نور ده دیدار ما را

چو او باشد دل دلسوز ما را		چه باشد شب چه باشد روز ما را
که خورشید ار فروشد ار برآمد		بس است این جان جان افروز ما را
تو مادرمرده را شیون میاموز		که استادست عشق آموز ما را
مدوزان خرقه ما را مدران		نشاید شیخ خرقه دوز ما را
همه کس بر عدو پیروز خواهد		جمال آن عدو پیروز ما را
همه کس بخت گنج اندوز جوید		ولیکن عشق رنج اندوز ما را

مرا حلوا هوس کردست حلوا		میفکن وعده حلوا به فردا
دل و جانم بدان حلواست پیوست		که صوفی را صفا آرد نه صفرا
زهی حلوای گرم و چرب و شیرین		که هر دم می‌رسد بویش ز بالا
دهانی بسته حلوا خور چو انجیر		ز دل خور هیچ دست و لب میالا
از آن دستست این حلوا از آن دست		بخور زان دست ای بی‌دست و بی‌پا
دمی با مصطفا و کاسه باشیم		که او می خورد از آن جا شیر و خرما
از آن خرما که مریم را ندا کرد		کلی و اشربی و قری عینا
دلیل آنک زاده عقل کلیم		ندایش می‌رسد کای جان بابا
همی‌خواند که فرزندان بیایید		که خوان آراسته‌ست و یار تنها

امیر حسن خندان کن چشم را		وجودی بخش مر مشتی عدم را
سیاهی می‌نماید لشکر غم		ظفر ده شادی صاحب علم را
به حسن خود تو شادی را بکن شاد		غم و اندوه ده اندوه و غم را
کرم را شادمان کن از جمالت		که حسن تو دهد صد جان کرم را
تو کارم زان بر سیمین چو زر کن		تو لعلین کن رخ همچون زرم را
دلا چون طالب بیشی عشقی		تو کم اندیش در دل بیش و کم را
بنه آن سر به پیش شمس تبریز		که ایمانست سجده آن صنم را

به برج دل رسیدی بیست این جا		چو آن مه را بدیدی بیست این جا
بسی این رخت خود را هر نواحی		ز نادانی کشیدی بیست این جا
بشد عمری و از خوبی آن مه		به هر نوعی شنیدی بیست این جا
ببین آن حسن را کز دیدن او		بدید و نابدیدی بیست این جا
به سینه تو که آن پستان شیرست		که از شیرش چشیدی بیست این جا

بکت عینی غداه البین دمعا		و اخری بالبکا بخلت علینا
فعاقبت التی بخلت علینا		بان غمضتها یوم التقینا
چه مرد آن عتابم خیز یارا		بده آن جام مالامال صهبا
نرنجم ز آنچ مردم می‌برنجند		که پیشم جمله جان‌ها هست یکتا
اگر چه پوستینی بازگونه		بپوشیدست این اجسام بر ما
تو را در پوستین من می‌شناسم		همان جان منی در پوست جانا
بدرم پوست را تو هم بدران		چرا سازیم با خود جنگ و هیجا
یکی جانیم در اجسام مفرق		اگر خردیم اگر پیریم و برنا
چراغک‌هاست کآتش را جدا کرد		یکی اصلست ایشان را و منش
یکی طبع و یکی رنگ و یکی خوی		که سرهاشان نباشد غیر پاها
در این تقریر برهان‌هاست در دل		به سر با تو بگویم یا به اخفا
غلط خود تو بگویی با تو آن را		چه تو بر توست بنگر این تماشا

تو بشکن چنگ ما را ای معلا		هزاران چنگ دیگر هست این جا
چو ما در چنگ عشق اندرفتادیم		چه کم آید بر ما چنگ و سرنا
رباب و چنگ عالم گر بسوزد		بسی چنگی پنهانیست یارا
ترنگ و تنتنش رفته به گردون		اگر چه ناید آن در گوش صما
چراغ و شمع عالم گر بمیرد		چو غم چون سنگ و آهن هست برجا
به روی بحر خاشاکست اغانی		نیاید گوهری بر روی دریا
ولیکن لطف خاشاک از گهر دان		که عکس عکس برق اوست بر ما
اغانی جمله فرع شوق وصلیست		برابر نیست فرع و اصل اصلا
دهان بربند و بگشا روزن دل		از آن ره باش با ارواح گویا

برای تو فدا کردیم جان‌ها		کشیده بهر تو زخم زبان‌ها
شنیده طعنه‌های همچو آتش		رسیده تیر کاری زان کمان‌ها
اگر دل را برون آریم پیشت		ببخشایی بر آن پرخون نشان‌ها
اگر دشمن تو را از من بدی گفت		مها دشمن چه گوید جز چنان‌ها
بیا ای آفتاب جمله خوبان		که در لطف تو خندد لعل کان‌ها
که بی‌تو سود ما جمله زیانست		که گردد سود با بودت زیان‌ها
گمان او بسستش زهر قاتل		که در قند تو دارد بدگمان‌ها

ز روی تست عید آثار ما را		بیا ای عید و عیدی آر ما را
تو جان عید و از روی تو جانا		هزاران عید در اسرار ما را
چو ما در نیستی سر درکشیدیم		نگیرد غصه دستار ما را
چو ما بر خویشتن اغیار گشتیم		نباشد غصه اغیار ما را
شما را اطلس و شعر خیالی		خیال خوب آن دلدار ما را
کتاب مکر و عیاری شما را		عتاب دلبر عیار ما را
شما را عید در سالی دو بارست		دو صد عیدست هر دم کار ما را
شما را سیم و زر بادا فراوان		جمال خالق جبار ما را
شما را اسب تازی باد بی‌حد		براق احمد مختار ما را
اگر عالم همه عیدست و عشرت		برو عالم شما را یار ما را
بیا ای عید اکبر شمس تبریز		به دست این و آن مگذار ما را
چو خاموشانه عشقت قوی شد		سخن کوتاه شد این بار ما را

ای مطرب دل برای یاری را		در پرده زیر گوی زاری را
رو در چمن و به روی گل بنگر		همدم شو بلبل بهاری را
دانی چه حیات‌ها و مستی‌هاست		در مجلس عشق جان سپاری را
چون دولت بی‌شمار را دیدی		بسپار بدو دم شماری را
ای روح شکار دلبری گشتی		کو زنده کند ابد شکاری را
ای ساقی دل ز کار واماندم		وقتست بده شراب کاری را
آراسته کن مرا و مجلس را		کراسته‌ای شرابداری را
بزمیست نهان چنین حریفان را		جا نیست دگر شرابخواری را

اندر دل ما تویی نگارا		غیر تو کلوخ و سنگ خارا
هر عاشق شاهدی گزیدست		ما جز تو ندیده‌ایم یارا
گر غیر تو ماه باشد ای جان		بر غیر تو نیست رشک ما را
ای خلق حدیث او مگویید		باقی همه شاهدان شما را
بر نقش فنا چه عشق بازد		آن کس که بدید کبریا را
بر غیر خدا حسد نیارد		آن کس که گمان برد خدا را
گر رشک و حسد بری برو بر		کین رشک بدست انبیا را
چون رفت بر آسمان چارم		عیسی چه کند کلیسیا را
بوبکر و عمر به جان گزیدند		عثمان و علی مرتضا را
شمس تبریز جو روان کن		گردان کن سنگ آسیا را

ای جان و قوام جمله جان‌ها		پر بخش و روان کن روان‌ها
با تو ز زیان چه باک داریم		ای سودکن همه زیان‌ها
فریاد ز تیرهای غمزه		وز ابروهای چون کمان‌ها
در لعل بتان شکر نهادی		بگشاده به طمع آن دهان‌ها
ای داده به دست ما کلیدی		بگشاده بدان در جهان‌ها
گر زانک نه در میان مایی		برجسته چراست این میان‌ها
ور نیست شراب بی‌نشانیت		پس شاهد چیست این نشان‌ها
ور تو ز گمان ما برونی		پس زنده ز کیست این گمان‌ها
ور تو ز جهان ما نهانی		پیدا ز که می‌شود نهان‌ها
بگذار فسانه‌های دنیا		بیزار شدیم ما از آن‌ها
جانی که فتاد در شکرریز		کی گنجد در دلش چنان‌ها
آن کو قدم تو را زمین شد		کی یاد کند ز آسمان‌ها
بربند زبان ما به عصمت		ما را مفکن در این زبان‌ها

ای سخت گرفته جادوی را		شیری بنموده آهوی را
از سحر تو احولست دیده		در دیده نهاده‌ای دوی را
بنموده‌ای از ترنج آلو		کی یافت ترنج آلوی را
سحر تو نمود بره را گرگ		بنموده ز گندمی جوی را
منشور بقا نموده سحرت		طومار خیال منطوی را
پر باد هدایتست ریشش		از سحر تو جاهل غوی را
سوفسطاییم کرد سحرت		ای ترک نموده هندوی را
چون پشه نموده وقت پیکار		پیلان تهمتن قوی را
تا جنگ کنند و راست آرند		تقدیر و قضای مستوی را
سوفسطایی مشو خمش کن		بگشای زبان معنوی را

از دور بدیده شمس دین را		فخر تبریز و رشک چین را
آن چشم و چراغ آسمان را		آن زنده کننده زمین را
ای گشته چنان و آن چنانتر		هر جان که بدیده او چنین را
گفتا که که را کشم به زاری		گفتمش که بنده کمین را
این گفتن بود و ناگهانی		از غیب گشاد او کمین را
آتش درزد به هست بنده		وز بیخ بکند کبر و کین را
بی دل سیهی لاله زان می		سرمست بکرد یاسمین را
در دامن اوست عین مقصود		بر ما بفشاند آستین را
شاهی که چو رخ نمود مه را		بر اسب فلک نهاد زین را
بنشین کژ و راست گو که نبود		همتا شه روح راستین را
والله که از او خبر نباشد		جبریل مقدس امین را
حالی چه زند به قال آورد		او چرخ بلند هفتمین را
چون چشم دگر در او گشادیم		یک جو نخریم ما یقین را
آوه که بکرد بازگونه		آن دولت وصل پوستین را
ای مطرب عشق شمس دینم		جان تو که بازگو همین را
چون می‌نرسم به دستبوسش		بر خاک همی‌زنم جبین را

بنمود وفا از این جا		هرگز نرویم ما از این جا
این جا مدد حیات جانست		ذوقست دو چشم را از این جا
این جاست که پا به گل فرورفت		چون برگیریم پا از این جا
این جا به خدا که دل نهادیم		کس را مبر ای خدا از این جا
این جاست که مرگ ره ندارد		مرگست بدن جدا از این جا
زین جای برآمدی چو خورشید		روشن کردی مرا از این جا
جان خرم و شاد و تازه گردد		زین جا یابد بقا از این جا
یک بار دگر حجاب بردار		یک بار دگر برآ از این جا
این جاست شراب لایزالی		درریز تو ساقیا از این جا
این چشمه آب زندگانیست		مشکی پر کن سقا از این جا
این جا پر و بال یافت دل‌ها		بگرفت خرد هوا از این جا

برخیز و صبوح را بیارا		پرلخلخه کن کنار ما را
پیش آر شراب رنگ آمیز		ای ساقی خوب خوب سیما
از من پرسید کو چه ساقیست		قندست و هزار رطل حلوا
آن ساغر پرعقار برریز		بر وسوسه محال پیما
آن می که چو صعوه زو بنوشد		آهنگ کند به صید عنقا
زان پیش که دررسد گرانی		برجه سبک و میان ما آ
می‌گرد و چو ماه نور می‌ده		حمرا می ده بدان حمیرا
ما را همه مست و کف زنان کن		وان گاه نظاره کن تماشا
در گردش و شیوه‌های مستان		در عربده‌های در علالا
در گردن این فکنده آن دست		کان شاه من و حبیب و مولا
او نیز ببرده روی چون گل		می‌بوسد یار را کف پا
این کیسه گشاده از سخاوت		که خرج کنید بی‌محابا
دستار و قبا فکنده آن نیز		کاین را به گرو نهید فردا
صد مادر و صد پدر ندارد		آن مهر که می‌بجوشد آن جا
این می آمد اصول خویشی		کز سکر چنین شدند اعدا
آن عربده در شراب دنیاست		در بزم خدا نباشد آن‌ها
نی شورش و نی قیست و نی جنگ		ساقیست و شراب مجلس آرا
خاموش که ز سکر نفس کافر		می‌گوید لا اله الا

تا چند تو پس روی به پیش آ		در کفر مرو به سوی کیش آ
در نیش تو نوش بین به نیش آ		آخر تو به اصل اصل خویش آ
هر چند به صورت از زمینی		پس رشته گوهر یقینی
بر مخزن نور حق امینی		آخر تو به اصل اصل خویش آ
خود را چو به بیخودی ببستی		می‌دانک تو از خودی برستی
وز بند هزار دام جستی		آخر تو به اصل اصل خویش آ
از پشت خلیفه‌ای بزادی		چشمی به جهان دون گشادی
آوه که بدین قدر تو شادی		آخر تو به اصل اصل خویش آ
هر چند طلسم این جهانی		در باطن خویشتن تو کانی
بگشای دو دیده نهانی		آخر تو به اصل اصل خویش آ
چون زاده پرتو جلالی		وز طالع سعد نیک فالی
از هر عدمی تو چند نالی		آخر تو به اصل اصل خویش آ
لعلی به میان سنگ خارا		تا چند غلط دهی تو ما را
در چشم تو ظاهرست یارا		آخر تو به اصل اصل خویش آ
چون از بر یار سرکش آیی		سرمست و لطیف و دلکش آیی
با چشم خوش و پرآتش آیی		آخر تو به اصل اصل خویش آ
در پیش تو داشت جام باقی		شمس تبریز شاه و ساقی
سبحان الله زهی رواقی		آخر تو به اصل اصل خویش آ

چون خانه روی ز خانه ما		با آتش و با زبانه ما
با رستم زال تا نگویی		از رخش و ز تازیانه ما
زیرا جز صادقان ندانند		مکر و دغل و بهانه ما
اندر دل هیچ کس نگنجیم		چون در سر اوست شانه ما
هر جا پر تیر او ببینی		آن جاست یقین نشانه ما
از عشق بگو که عشق دامست		زنهار مگو ز دانه ما
با خاطر خویش تا نگویی		ای محرم دل فسانه ما
گر تو به چنینه‌ای بگویی		والله که تویی چنانه ما
اندر تبریز بد فلانی		اقبال دل فلانه ما

دیدم رخ خوب گلشنی را		آن چشم و چراغ روشنی را
آن قبله و سجده گاه جان را		آن عشرت و جای ایمنی را
دل گفت که جان سپارم آن جا		بگذارم هستی و منی را
جان هم به سماع اندرآمد		آغاز نهاد کف زنی را
عقل آمد و گفت من چه گویم		این بخت و سعادت سنی را
این بوی گلی که کرد چون سرو		هر پشت دوتای منحنی را
در عشق بدل شود همه چیز		ترکی سازند ارمنی را
ای جان تو به جان جان رسیدی		وی تن بگذاشتی تنی را
یاقوت زکات دوست ما راست		درویش خورد زر غنی را
آن مریم دردمند یابد		تازه رطب تر جنی را
تا دیده غیر برنیفتد		منمای به خلق محسنی را
ز ایمان اگرت مراد امنست		در عزلت جوی ایمنی را
عزلت گه چیست خانه دل		در دل خو گیر ساکنی را
در خانه دل همی‌رسانند		آن ساغر باقی هنی را
خامش کن و فن خامشی گیر		بگذار تو لاف پرفنی را
زیرا که دلست جای ایمان		در دل می‌دارمؤمنی را

دیدم شه خوب خوش لقا را		آن چشم و چراغ سینه‌ها را
آن مونس و غمگسار دل را		آن جان و جهان جان فزا را
آن کس که خرد دهد خرد را		آن کس که صفا دهد صفا را
آن سجده گه مه و فلک را		آن قبله جان اولیا را
هر پاره من جدا همی‌گفت		کای شکر و سپاس مر خدا را
موسی چو بدید ناگهانی		از سوی درخت آن ضیا را
گفتا که ز جست و جوی رستم		چون یافتم این چنین عطا را
گفت ای موسی سفر رها کن		وز دست بیفکن آن عصا را
آن دم موسی ز دل برون کرد		همسایه و خویش و آشنا را
اخلع نعلیک این بود این		کز هر دو جهان ببر ولا را
در خانه دل جز او نگنجد		دل داند رشک انبیا را
گفت ای موسی به کف چه داری		گفتا که عصاست راه ما را
گفتا که عصا ز کف بیفکن		بنگر تو عجایب سما را
افکند و عصاش اژدها شد		بگریخت چو دید اژدها را
گفتا که بگیر تا منش باز		چوبی سازم پی شما را
سازم ز عدوت دست یاری		سازم دشمنت متکا را
تا از جز فضل من ندانی		یاران لطیف باوفا را
دست و پایت چو مار گردد		چون درد دهیم دست و پا را
ای دست مگیر غیر ما را		ای پا مطلب جز انتها را
مگریز ز رنج ما که هر جا		رنجیست رهی بود دوا را
نگریخت کسی ز رنج الا		آمد بترش پی جزا را
از دانه گریز بیم آن جاست		بگذار به عقل بیم جا را
شمس تبریز لطف فرمود		چون رفت ببرد لطف‌ها را

ساقی تو شراب لامکان را		آن نام و نشان بی‌نشان را
بفزا که فزایش روانی		سرمست و روانه کن روان را
یک بار دگر بیا درآموز		ساقی گشتن تو ساقیان را
چون چشمه بجوش از دل سنگ		بشکن تو سبوی جسم و جان را
عشرت ده عاشقان می را		حسرت ده طالبان نان را
نان معماریست حبس تن را		می بارانیست باغ جان را
بستم سر سفره زمین را		بگشا سر خم آسمان را
بربند دو چشم عیب بین را		بگشای دو چشم غیب دان را
تا مسجد و بتکده نماند		تا نشناسیم این و آن را
خاموش که آن جهان خاموش		در بانگ درآرد این جهان را

گفتی که گزیده‌ای تو بر ما		هرگز نبدست این مفرما
حاجت بنگر مگیر حجت		بر نقد بزن مگو که فردا
بگذار مرا که خوش بخسپم		در سایه‌ات ای درخت خرما
ای عشق تو در دلم سرشته		چون قند و شکر درون حلوا
وی صورت تو درون چشمم		مانند گهر میان دریا
داری سر ما سری بجنبان		تو نیز بگو زهی تماشا
آن وعده که کرده‌ای مرا دوش		کو زهره که تا کنم تقاضا
گر دست نمی‌رسد به خورشید		از دور همی‌کنم تمنا
خورشید و هزار همچو خورشید		در حسرت تست ای معلا

گستاخ مکن تو ناکسان را		در چشم میار این خسان را
درزی دزدی چو یافت فرصت		کم آرد جامه رسان را
ایشان را دار حلقه بر در		هم نیز نیند لایق آن را
پیشت به فسون و سخره آیند		از طمع مپوش این عیان را
ایشان چو ز خویش پرغمانند		چون دور کنند ز تو غمان را
جز خلوت عشق نیست درمان		رنج باریک اندهان را
یا دیدن دوست یا هوایش		دیگر چه کند کسی جهان را
تا دیدن دوست در خیالش		می‌دار تو در سجود جان را
پیشش چو چراغپایه می‌ایست		چون فرصت‌هاست مر مهان را
وامانده از این زمانه باشی		کی بینی اصل این زمان را
چون گشت گذار از مکان چشم		زو بیند جان آن مکان را
جان خوردی تن چو قازغانی		بر آتش نه تو قازغان را
تا جوش ببینی ز اندرونت		زان پس نخری تو داستان را
نظاره نقد حال خویشی		نظاره درونست راستان را
این حال بدایت طریقست		با گم شدگان دهم نشان را
چون صد منزل از این گذشتند		این چون گویم مران کسان را
مقصود از این بگو و رستی		یعنی که چراغ آسمان را
مخدومم شمس حق و دین را		کوهست پناه انس و جان را
تبریز از او چو آسمان شد		دل گم مکناد نردبان را

کو مطرب عشق چست دانا		کز عشق زند نه از تقاضا
مردم به امید و این ندیدم		در گور شدم بدین تمنا
ای یار عزیز اگر تو دیدی		طوبی لک یا حبیب طوبی
ور پنهانست او خضروار		تنها به کناره‌های دریا
ای باد سلام ما بدو بر		کاندر دل ما از اوست غوغا
دانم که سلام‌های سوزان		آرد به حبیب عاشقان را
عشقیست دوار چرخ نه از آب		عشقیست مسیر ماه نه از پا
در ذکر به گردش اندرآید		با آب دو دیده چرخ جان‌ها
ذکرست کمند وصل محبوب		خاموش که جوش کرد سودا

ما را سفری فتاد بی‌ما		آن جا دل ما گشاد بی‌ما
آن مه که ز ما نهان همی‌شد		رخ بر رخ ما نهاد بی‌ما
چون در غم دوست جان بدادیم		ما را غم او بزاد بی‌ما
ماییم همیشه مست بی‌می		ماییم همیشه شاد بی‌ما
ما را مکنید یاد هرگز		ما خود هستیم یاد بی‌ما
بی ما شده‌ایم شاد گوییم		ای ما که همیشه باد بی‌ما
درها همه بسته بود بر ما		بگشود چو راه داد بی‌ما
با ما دل کیقباد بنده‌ست		بنده‌ست چو کیقباد بی‌ما
ماییم ز نیک و بد رهیده		از طاعت و از فساد بی‌ما

مشکن دل مرد مشتری را		بگذار ره ستمگری را
رحم آر مها که در شریعت		قربان نکنند لاغری را
مخمور توام به دست من ده		آن جام شراب گوهری را
پندی بده و به صلح آور		آن چشم خمار عبهری را
فرمای به هندوان جادو		کز حد نبرند ساحری را
در شش دره‌ای فتاد عاشق		بشکن در حبس شش دری را
یک لحظه معزمانه پیش آ		جمع آور حلقه پری را
سر می نهد این خمار از بن		هر لحظه شراب آن سری را
صد جا چو قلم میان ببسته		تنگ شکر معسکری را
ای عشق برادرانه پیش آ		بگذار سلام سرسری را
ای ساقی روح از در حق		مگذار حق برادری را
ای نوح زمانه هین روان کن		این کشتی طبع لنگری را
ای نایب مصطفی بگردان		آن ساغر زفت کوثری را
پیغام ز نفخ صور داری		بگشای لب پیمبری را
ای سرخ صباغت علمدار		بگشا پر و بال جعفری را
پرلاله کن و پر از گل سرخ		این صحن رخ مزعفری را
اسپید نمی‌کنم دگر من		درریز رحیق احمری را

بیدار کنید مستیان را		از بهر نبیذ همچو جان را
ای ساقی باده بقایی		از خم قدیم گیر آن را
بر راه گلو گذر ندارد		لیکن بگشاید او زبان را
جان را تو چو مشک ساز ساقی		آن جان شریف غیب دان را
پس جانب آن صبوحیان کش		آن مشک سبک دل گران را
وز ساغرهای چشم مستت		درده تو فلان بن فلان را
از دیده به دیده باده‌ای ده		تا خود نشود خبر دهان را
زیرا ساقی چنان گذارد		اندر مجلس می نهان را
بشتاب که چشم ذره ذره		جویا گشتست آن عیان را
آن نافه مشک را به دست آر		بشکاف تو ناف آسمان را
زیرا غلبات بوی آن مشک		صبری بنهشت یوسفان را
چون نامه رسید سجده‌ای کن		شمس تبریز درفشان را

من چو موسی در زمان آتش شوق و لقا		سوی کوه طور رفتم حبذا لی حبذا
دیدم آن جا پادشاهی خسروی جان پروری		دلربایی جان فزایی بس لطیف و خوش لقا
کوه طور و دشت و صحرا از فروغ نور او		چون بهشت جاودانی گشته از فر و ضیا
ساقیان سیمبر را جام زرین‌ها به کف		رویشان چون ماه تابان پیش آن سلطان ما
روی‌های زعفران را از جمالش تاب‌ها		چشم‌های محرمان را از غبارش توتیا
از نوای عشق او آن جا زمین در جوش بود		وز هوای وصل او در چرخ دایم شد سما
در فنا چون بنگرید آن شاه شاهان یک نظر		پای همت را فنا بنهاد بر فرق بقا
مطرب آن جا پرده‌ها بر هم زند خود نور او		کی گذارد در دو عالم پرده‌ای را در هوا
جمع گشته سایه الطاف با خورشید فضل		جمع اضداد از کمال عشق او گشته روا
چون نقاب از روی او باد صبا اندرربود		محو گشت آن جا خیال جمله شان و شد هبا
لیک اندر محو هستیشان یکی صد گشته بود		هست محو و محو هست آن جا بدید آمد مرا
تا بدیدم از ورای آن جهان جان صفت		ذره‌ها اندر هوایش از وفا و از صفا
بس خجل گشتم ز رویش آن زمان تا لاجرم		هر زمان زنار می‌ببریدم از جور و جفا
گفتم ای مه توبه کردم توبه‌ها را رد مکن		گفت بس راهست پیشت تا ببینی توبه را
صادق آمد گفت او وز ماه دور افتاده‌ام		چون حجاج گمشده اندر مغیلان فنا
نور آن مه چون سهیل و شهر تبریز آن یمن		این یکی رمزی بود از شاه ما صدرالعلا

در میان پرده خون عشق را گلزارها		عاشقان را با جمال عشق بی‌چون کارها
عقل گوید شش جهت حدست و بیرون راه نیست		عشق گوید راه هست و رفته‌ام من بارها
عقل بازاری بدید و تاجری آغاز کرد		عشق دیده زان سوی بازار او بازارها
ای بسا منصور پنهان ز اعتماد جان عشق		ترک منبرها بگفته برشده بر دارها
عاشقان دردکش را در درونه ذوق‌ها		عاقلان تیره دل را در درون انکارها
عقل گوید پا منه کاندر فنا جز خار نیست		عشق گوید عقل را کاندر توست آن خارها
هین خمش کن خار هستی را ز پای دل بکن		تا ببینی در درون خویشتن گلزارها
شمس تبریزی تویی خورشید اندر ابر حرف		چون برآمد آفتابت محو شد گفتارها

غمزه عشقت بدان آرد یکی محتاج را		کو به یک جو برنسنجد هیچ صاحب تاج را
اطلس و دیباج بافد عاشق از خون جگر		تا کشد در پای معشوق اطلس و دیباج را
در دل عاشق کجا یابی غم هر دو جهان		پیش مکی قدر کی باشد امیر حاج را
عشق معراجیست سوی بام سلطان جمال		از رخ عاشق فروخوان قصه معراج را
زندگی ز آویختن دارد چو میوه از درخت		زان همی‌بینی درآویزان دو صد حلاج را
گر نه علم حال فوق قال بودی کی بدی		بنده احبار بخارا خواجه نساج را
بلمه ای‌هان تا نگیری ریش کوسه در نبرد		هندوی ترکی میاموز آن ملک تمغاج را
همچو فرزین کژروست و رخ سیه بر نطع شاه		آنک تلقین می‌کند شطرنج مر لجلاج را
ای که میرخوان به غراقان روحانی شدی		بر چنین خوانی چه چینی خرده تتماج را
عاشق آشفته از آن گوید که اندر شهر دل		عشق دایم می‌کند این غارت و تاراج را
بس کن ایرا بلبل عشقش نواها می‌زند		پیش بلبل چه محل باشد دم دراج را

ساقیا در نوش آور شیره عنقود را		در صبوح آور سبک مستان خواب آلود را
یک به یک در آب افکن جمله تر و خشک را		اندر آتش امتحان کن چوب را و عود را
سوی شورستان روان کن شاخی از آب حیات		چون گل نسرین بخندان خار غم فرسود را
بلبلان را مست گردان مطربان را شیرگیر		تا که درسازند با هم نغمه داوود را
بادپیما بادپیمایان خود را آب ده		کوری آن حرص افزون جوی کم پیمود را
هم بزن بر صافیان آن درد دردانگیز را		هم بخور با صوفیان پالوده بی‌دود را
می میاور زان بیاور که می از وی جوش کرد		آنک جوشش در وجود آورد هر موجود را
زان میی کاندر جبل انداخت صد رقص الجمل		زان میی کو روشنی بخشد دل مردود را
هر صباحی عید داریم از تو خاصه این صبوح		کز کرم بر می فشانی باده موعود را
برفشان چندانک ما افشانده گردیم از وجود		تا که هر قاصد بیابد در فنا مقصود را
همچو آبی دیده در خود آفتاب و ماه را		چون ایازی دیده در خود هستی محمود را
شمس تبریزی برآر از چاه مغرب مشرقی		همچو صبحی کو برآرد خنجر مغمود را

ساقیا گردان کن آخر آن شراب صاف را		محو کن هست و عدم را بردران این لاف را
آن میی کز قوت و لطف و رواقی و طرب		برکند از بیخ هستی چو کوه قاف را
در دماغ اندرببافد خمر صافی تا دماغ		در زمان بیرون کند جولاه هستی باف را
آن میی کز ظلم و جور و کافری‌های خوشش		شرم آید عدل و داد و دین باانصاف را
عقل و تدبیر و صفات تست چون استارگان		زان می خورشیدوش تو محو کن اوصاف را
جام جان پر کن از آن می بنگر اندر لطف او		تا گشاید چشم جانت بیند آن الطاف را
تن چو کفشی جان حیوانی در او چون کفشگر		رازدار شاه کی خوانند هر اسکاف را
روح ناری از کجا دارد ز نور می خبر		آتش غیرت کجا باشد دل خزاف را
سیف حق گشتست شمس الدین ما در دست حق		آفرین آن سیف را و مرحبا سیاف را
اسب حاجت‌های مشتاقان بدو اندررساد		ای خدا ضایع مکن این سیر و این الحاف را
شهر تبریزست آنک از شوق او مستی بود		گر خبر گردد ز سر سر او اسلاف را

پرده دیگر مزن جز پرده دلدار ما		آن هزاران یوسف شیرین شیرین کار ما
یوسفان را مست کرد و پرده‌هاشان بردرید		غمزه خونی مست آن شه خمار ما
جان ما همچون سگان کوی او خون خوار شد		آفرین‌ها صد هزاران بر سگ خون خوار ما
در نوای عشق آن صد نوبهار سرمدی		صد هزاران بلبلان اندر گل و گلزار ما
دل چو زناری ز عشق آن مسیح عهد بست		لاجرم غیرت برد ایمان بر این زنار ما
آفتابی نی ز شرق و نی ز غرب از جان بتافت		ذره وار آمد به رقص از وی در و دیوار ما
چون مثال ذره‌ایم اندر پی آن آفتاب		رقص باشد همچو ذره روز و شب کردار ما
عاشقان عشق را بسیار یاری‌ها دهیم		چونک شمس الدین تبریزی کنون شد یار ما

با چنین شمشیر دولت تو زبون مانی چرا		گوهری باشی و از سنگی فرومانی چرا
می‌کشد هر کرکسی اجزات را هر جانبی		چون نه مرداری تو بلک باز جانانی چرا
دیده‌ات را چون نظر از دیده باقی رسید		دیده‌ات شرمین شود از دیده فانی چرا
آن که او را کس به نسیه و نقد نستاند به خاک		این چنین بیشی کند بر نقده کانی چرا
آن سیه جانی که کفر از جان تلخش ننگ داشت		زهر ریزد بر تو و تو شهد ایمانی چرا
تو چنین لرزان او باشی و او سایه توست		آخر او نقشیست جسمانی و تو جانی چرا
او همه عیب تو گیرد تا بپوشد عیب خود		تو بر او از غیب جان ریزی و می‌دانی چرا
چون در او هستی به بینی گویی آن من نیستم		دعوی او چون نبینی گوییش آنی چرا
خشم یاران فرع باشد اصلشان عشق نوست		از برای خشم فرعی اصل را رانی چرا
شه به حق چون شمس تبریزیست ثانی نیستش		ناحقی را اصل گویی شاه را ثانی چرا

سکه رخسار ما جز زر مبادا بی‌شما		در تک دریای دل گوهر مبادا بی‌شما
شاخه‌های باغ شادی کان قوی تازه‌ست و تر		خشک بادا بی‌شما و تر مبادا بی‌شما
این همای دل که خو کردست در سایه شما		جز میان شعله آذر مبادا بی‌شما
دیدمش بیمار جان را گفتمش چونی خوشی		هین بگو چون نیست میوه برمبادا بی‌شما
روز من تابید جان و در خیالش بنگرید		گفت رنج صعب من خوشتر مبادا بی‌شما
چون شما و جمله خلقان نقش‌های آزرند		نقش‌های آزر و آزر مبادا بی‌شما
جرعه جرعه مر جگر را جام آتش می‌دهیم		کاین جگر را شربت کوثر مبادا بی‌شما
صد هزاران جان فدا شد از پی باده الست		عقل گوید کان می‌ام در سر مبادا بی‌شما
هر دو ده یعنی دو کون از بوی تو رونق گرفت		در دو ده این چاکرت مهتر مبادا بی‌شما
چشم را صد پر ز نور از بهر دیدار توست		ای که هر دو چشم را یک پر مبادا بی‌شما
بی شما هر موی ما گر سنجر و خسرو شوند		خسرو شاهنشه و سنجر مبادا بی‌شما
تا فراق شمس تبریزی همی خنجر کشد		دست‌های گل به جز خنجر مبادا بی‌شما

رنج تن دور از تو ای تو راحت جان‌های ما		چشم بد دور از تو ای تو دیده بینای ما
صحت تو صحت جان و جهانست ای قمر		صحت جسم تو بادا ای قمرسیمای ما
عافیت بادا تنت را ای تن تو جان صفت		کم مبادا سایه لطف تو از بالای ما
گلشن رخسار تو سرسبز بادا تا ابد		کان چراگاه دلست و سبزه و صحرای ما
رنج تو بر جان ما بادا مبادا بر تنت		تا بود آن رنج همچون عقل جان آرای ما

درد ما را در جهان درمان مبادا بی‌شما		مرگ بادا بی‌شما و جان مبادا بی‌شما
سینه‌های عاشقان جز از شما روشن مباد		گلبن جان‌های ما خندان مبادا بی‌شما
بشنو از ایمان که می‌گوید به آواز بلند		با دو زلف کافرت کایمان مبادا بی‌شما
عقل سلطان نهان و آسمان چون چتر او		تاج و تخت و چتر این سلطان مبادا بی‌شما
عشق را دیدم میان عاشقان ساقی شده		جان ما را دیدن ایشان مبادا بی‌شما
جان‌های مرده را ای چون دم عیسی شما		ملک مصر و یوسف کنعان مبادا بی‌شما
چون به نقد عشق شمس الدین تبریزی خوشم		رخ چو زر کردم بگفتم کان مبادا بی‌شما

جمله یاران تو سنگند و توی مرجان چرا		آسمان با جملگان جسمست و با تو جان چرا
چون تو آیی جزو جزوم جمله دستک می‌زنند		چون تو رفتی جمله افتادند در افغان چرا
با خیالت جزو جزوم می‌شود خندان لبی		می‌شود با دشمن تو مو به مو دندان چرا
بی خط و بی‌خال تو این عقل امی می‌بود		چون ببیند آن خطت را می‌شود خط خوان چرا
تن همی‌گوید به جان پرهیز کن از عشق او		جانش می‌گوید حذر از چشمه حیوان چرا
روی تو پیغامبر خوبی و حسن ایزدست		جان به تو ایمان نیارد با چنین برهان چرا
کو یکی برهان که آن از روی تو روشنترست		کف نبرد کفرها زین یوسف کنعان چرا
هر کجا تخمی بکاری آن بروید عاقبت		برنروید هیچ از شه دانه احسان چرا
هر کجا ویران بود آن جا امید گنج هست		گنج حق را می‌نجویی در دل ویران چرا
بی ترازو هیچ بازاری ندیدم در جهان		جمله موزونند عالم نبودش میزان چرا
گیرم این خربندگان خود بار سرگین می‌کشند		این سواران باز می‌مانند از میدان چرا
هر ترانه اولی دارد دلا و آخری		بس کن آخر این ترانه نیستش پایان چرا

دولتی همسایه شد همسایگان را الصلا		زین سپس باخود نماند بوالعلی و بوالعلا
عاقبت از مشرق جان تیغ زد چون آفتاب		آن که جان می‌جست او را در خلا و در ملا
آن ز دور آتش نماید چون روی نوری بود		همچنان که آتش موسی برای ابتلا
الصلا پروانه جانان قصد آن آتش کنید		چون بلی گفتید اول درروید اندر بلا
چون سمندر در میان آتشش باشد مقام		هر که دارد در دل و جان این چنین شوق و ولا

دوش من پیغام کردم سوی تو استاره را		گفتمش خدمت رسان از من تو آن مه پاره را
سجده کردم گفتم این سجده بدان خورشید بر		کو به تابش زر کند مر سنگ‌های خاره را
سینه خود باز کردم زخم‌ها بنمودمش		گفتمش از من خبر ده دلبر خون خواره را
سو به سو گشتم که تا طفل دلم خامش شود		طفل خسپد چون بجنباند کسی گهواره را
طفل دل را شیر ده ما را ز گردش وارهان		ای تو چاره کرده هر دم صد چو من بیچاره را
شهر وصلت بوده است آخر ز اول جای دل		چند داری در غریبی این دل آواره را
من خمش کردم ولیکن از پی دفع خمار		ساقی عشاق گردان نرگس خماره را

عقل دریابد تو را یا عشق یا جان صفا		لوح محفوظت شناسد یا ملایک بر سما
جبرئیلت خواب بیند یا مسیحا یا کلیم		چرخ شاید جای تو یا سدره‌ها یا منتها
طور موسی بارها خون گشت در سودای عشق		کز خداوند شمس دین افتد به طور اندر صدا
پر در پر بافته رشک احد گرد رخش		جان احمد نعره زن از شوق او واشوقنا
غیرت و رشک خدا آتش زند اندر دو کون		گر سر مویی ز حسنش بی‌حجاب آید به ما
از ورای صد هزاران پرده حسنش تافته		نعره‌ها در جان فتاده مرحبا شه مرحبا
سجده تبریز را خم درشده سرو سهی		غاشیه تبریز را برداشته جان سها

ای وصالت یک زمان بوده فراقت سال‌ها		ای به زودی بار کرده بر شتر احمال‌ها
شب شد و درچین ز هجران رخ چون آفتاب		درفتاده در شب تاریک بس زلزال‌ها
چون همی‌رفتی به سکته حیرتی حیران بدم		چشم باز و من خموش و می‌شد آن اقبال‌ها
ور نه سکته بخت بودی مر مرا خود آن زمان		چهره خون آلود کردی بردریدی شال‌ها
بر سر ره جان و صد جان در شفاعت پیش تو		در زمان قربان بکردی خود چه باشد مال‌ها
تا بگشتی در شب تاریک ز آتش نال‌ها		تا چو احوال قیامت دیده شد اهوال‌ها
تا بدیدی دل عذابی گونه گونه در فراق		سنگ خون گرید اگر زان بشنود احوال‌ها
قدها چون تیر بوده گشته در هجران کمان		اشک خون آلود گشت و جمله دل‌ها دال‌ها
چون درستی و تمامی شاه تبریزی بدید		در صف نقصان نشست است از حیا مثقال‌ها
از برای جان پاک نورپاش مه وشت		ای خداوند شمس دین تا نشکنی آمال‌ها
از مقال گوهرین بحر بی‌پایان تو		لعل گشته سنگ‌ها و ملک گشته حال‌ها
حال‌های کاملانی کان ورای قال‌هاست		شرمسار از فر و تاب آن نوادر قال‌ها
ذره‌های خاک‌هامون گر بیابد بوی او		هر یکی عنقا شود تا برگشاید بال‌ها
بال‌ها چون برگشاید در دو عالم ننگرد		گرد خرگاه تو گردد واله اجمال‌ها
دیده نقصان ما را خاک تبریز صفا		کحل بادا تا بیابد زان بسی اکمال‌ها
چونک نورافشان کنی درگاه بخشش روح را		خود چه پا دارد در آن دم رونق اعمال‌ها
خود همان بخشش که کردی بی‌خبر اندر نهان		می‌کند پنهان پنهان جمله افعال‌ها
ناگهان بیضه شکافد مرغ معنی برپرد		تا هما از سایه آن مرغ گیرد فال‌ها
هم تو بنویس ای حسام الدین و می‌خوان مدح او		تا به رغم غم ببینی بر سعادت خال‌ها
گر چه دست افزار کارت شد ز دستت باک نیست		دست شمس الدین دهد مر پات را خلخال‌ها

در صفای باده بنما ساقیا تو رنگ ما		محومان کن تا رهد هر دو جهان از ننگ ما
باد باده برگمار از لطف خود تا برپرد		در هوا ما را که تا خفت پذیرد سنگ ما
بر کمیت می تو جان را کن سوار راه عشق		تا چو یک گامی بود بر ما دو صد فرسنگ ما
وارهان این جان ما را تو به رطلی می از آنک		خون چکید از بینی و چشم دل آونگ ما
ساقیا تو تیزتر رو این نمی‌بینی که بس		می‌دود اندر عقب اندیشه‌های لنگ ما
در طرب اندیشه‌ها خرسنگ باشد جان گداز		از میان راه برگیرید این خرسنگ ما
در نوای عشق شمس الدین تبریزی بزن		مطرب تبریز در پرده عشاقی چنگ ما

آخر از هجران به وصلش دررسیدستی دلا		صد هزاران سر سر جان شنیدستی دلا
از ورای پرده‌ها تو گشته‌ای چون می از او		پرده خوبان مه رو را دریدستی دلا
از قوام قامتش در قامت تو کژ بماند		همچو چنگ از بهر سرو تر خمیدستی دلا
ز آن سوی هست و عدم چون خاص خاص خسروی		همچو ادبیران چه در هستی خزیدستی دلا
باز جانی شسته‌ای بر ساعد خسرو به ناز		پای بندت با وی است ار چه پریدستی دلا
ور نباشد پای بندت تا نپنداری که تو		از چنان آرام جان‌ها دررمیدستی دلا
بلک چون ماهی به دریا بلک چون قالب به جان		در هوای عشق آن شه آرمیدستی دلا
چون تو را او شاه از شاهان عالم برگزید		تو ز قرآن گزینش برگزیدستی دلا
چون لب اقبال دولت تو گزیدی باک نیست		گر ز زخم خشم دست خود گزیدستی دلا
پای خود بر چرخ تا ننهی تو از عزت از آنک		در رکاب صدر شمس الدین دویدستی دلا
تو ز جام خاص شاهان تا نیاشامی مدام		کز مدام شمس تبریزی چشیدستی دلا

از پی شمس حق و دین دیده گریان ما		از پی آن آفتابست اشک چون باران ما
کشتی آن نوح کی بینیم هنگام وصال		چونک هستی‌ها نماند از پی طوفان ما
جسم ما پنهان شود در بحر باد اوصاف خویش		رو نماید کشتی آن نوح بس پنهان ما
بحر و هجران رو نهد در وصل و ساحل رو دهد		پس بروید جمله عالم لاله و ریحان ما
هر چه می‌بارید اکنون دیده گریان ما		سر آن پیدا کند صد گلشن خندان ما
شرق و غرب این زمین از گلستان یک سان شود		خار و خس پیدا نباشد در گل یک سان ما
زیر هر گلبن نشسته ماه رویی زهره رخ		چنگ عشرت می‌نوازد از پی خاقان ما
هر زمان شهره بتی بینی که از هر گوشه‌ای		جام می را می‌دهد در دست بادستان ما
دیده نادیده ما بوسه دیده زان بتان		تا ز حیرانی گذشته دیده حیران ما
جان سودا نعره زن‌ها این بتان سیمبر		دل گود احسنت عیش خوب بی‌پایان ما
خاک تبریزست اندر رغبت لطف و صفا		چون صفای کوثر و چون چشمه حیوان ما

خدمت شمس حق و دین یادگارت ساقیا		باده گردان چیست آخر داردارت ساقیا
ساقی گلرخ ز می این عقل ما را خار نه		تا بگردد جمله گل این خارخارت ساقیا
جام چون طاووس پران کن به گرد باغ بزم		تا چو طاووسی شود این زهر و مارت ساقیا
کار را بگذار می را بار کن بر اسب جام		تا ز کیوان بگذرد این کار و بارت ساقیا
تا تو باشی در عزیزی‌ها به بند خود دری		می‌کند ای سخت جان خاکی خوارت ساقیا
چشمه رواق می را نحل بگشا سوی عیش		تا ز چشمه می‌شود هر چشم و چارت ساقیا
عقل نامحرم برون ران تو ز خلوت زان شراب		تا نماید آن صنم رخسار نارت ساقیا
بیخودی از می بگیر و از خودی رو بر کنار		تا بگیرد در کنار خویش یارت ساقیا
تو شوی از دست بینی عیش خود را بر کنار		چون بگیرد در بر سیمین کنارت ساقیا
گاه تو گیری به بر در یار را از بیخودی		چونک بیخودتر شدی گیرد کنارت ساقیا
از می تبریز گردان کن پیاپی رطل‌ها		تا ببرد تارهای چنگ عارت ساقیا

درد شمس الدین بود سرمایه درمان ما		بی سر و سامان عشقش بود سامان ما
آن خیال جان فزای بخت ساز بی‌نظیر		هم امیر مجلس و هم ساقی گردان ما
در رخ جان بخش او بخشیدن جان هر زمان		گشته در مستی جان هم سهل و هم آسان ما
صد هزاران همچو ما در حسن او حیران شود		کاندر آن جا گم شود جان و دل حیران ما
خوش خوش اندر بحر بی‌پایان او غوطی خورد		تا ابدهای ابد خود این سر و پایان ما
شکر ایزد را که جمله چشمه حیوان‌ها		تیره باشد پیش لطف چشمه حیوان ما
شرم آرد جان و دل تا سجده آرد هوشیار		پیش چشم مست مخمور خوش جانان ما
دیو گیرد عشق را از غصه هم این عقل را		ناگهان گیرد گلوی عقل آدم سان ما
پس برآرد نیش خونی کز سرش خون می‌چکد		پس ز جان عقل بگشاید رگ شیران ما
در دهان عقل ریزد خون او را بردوام		تا رهاند روح را از دام و از دستان ما
تا بشاید خدمت مخدوم جان‌ها شمس دین		آن قباد و سنجر و اسکندر و خاقان ما
تا ز خاک پاش بگشاید دو چشم سر به غیب		تا ببیند حال اولیان و آخریان ما
شکر آن را سوی تبریز معظم رو نهد		کز زمینش می‌بروید نرگس و ریحان ما

سر برون کن از دریچه جان ببین عشاق را		از صبوحی‌های شاه آگاه کن فساق را
از عنایت‌های آن شاه حیات انگیز ما		جان نو ده مر جهاد و طاعت و انفاق ما
چون عنایت‌های ابراهیم باشد دستگیر		سر بریدن کی زیان دارد دلا اسحاق را
طاق و ایوانی بدیدم شاه ما در وی چو ماه		نقش‌ها می‌رست و می‌شد در نهان آن طاق را
غلبه جان‌ها در آن جا پشت پا بر پشت پا		رنگ رخ‌ها بی‌زبان می‌گفت آن اذواق را
سرد گشتی باز ذوق مستی و نقل و سماع		چون بدیدندی به ناگه ماه خوب اخلاق را
چون بدید آن شاه ما بر در نشسته بندگان		وان در از شکلی که نومیدی دهد مشتاق را
شاه ما دستی بزد بشکست آن در را چنانک		چشم کس دیگر نبیند بند یا اغلاق را
پاره‌های آن در بشکسته سبز و تازه شد		کنچ دست شه برآمد نیست مر احراق را
جامه جانی که از آب دهانش شسته شد		تا چه خواهد کرد دست و منت دقاق را
آن که در حبسش از او پیغام پنهانی رسید		مست آن باشد نخواهد وعده اطلاق را
بوی جانش چون رسد اندر عقیم سرمدی		زود از لذت شود شایسته مر اعلاق را
شاه جانست آن خداوند دل و سر شمس دین		کش مکان تبریز شد آن چشمه رواق را
ای خداوندا برای جانت در هجرم مکوب		همچو گربه می‌نگر آن گوشت بر معلاق را
ور نه از تشنیع و زاری‌ها جهانی پر کنم		از فراق خدمت آن شاه من آفاق را
پرده صبرم فراق پای دارت خرق کرد		خرق عادت بود اندر لطف این مخراق را

دوش آن جانان ما افتان و خیزان یک قبا		مست آمد با یکی جامی پر از صرف صفا
جام می می‌ریخت ره ره زانک مست مست بود		خاک ره می‌گشت مست و پیش او می‌کوفت پا
صد هزاران یوسف از حسنش چو من حیران شده		ناله می‌کردند کی پیدای پنهان تا کجا
جان به پیشش در سجود از خاک ره بد بیشتر		عقل دیوانه شده نعره زنان که مرحبا
جیب‌ها بشکافته آن خویشتن داران ز عشق		دل سبک مانند کاه و روی‌ها چون کهربا
عالمی کرده خرابه از برای یک کرشم		وز خمار چشم نرگس عالمی دیگر هبا
هوشیاران سر فکنده جمله خود از بیم و ترس		پیش او صف‌ها کشیده بی‌دعا و بی‌ثنا
و آنک مستان خمار جادوی اویند نیز		چون ثنا گویند کز هستی فتادستند جدا
من جفاگر بی‌وفا جستم که هم جامم شود		پیش جام او بدیدم مست افتاده وفا
ترک و هندو مست و بدمستی همی‌کردند دوش		چون دو خصم خونی ملحد دل دوزخ سزا
گه به پای همدگر چون مجرمان معترف		می‌فتادندی به زاری جان سپار و تن فدا
باز دست همدگر بگرفته آن هندو و ترک		هر دو در رو می‌فتادند پیش آن مه روی ما
یک قدح پر کرد شاه و داد ظاهر آن به ترک		وز نهان با یک قدح می‌گفت هندو را بیا
ترک را تاجی به سر کایمان لقب دادم تو را		بر رخ هندو نهاده داغ کاین کفرست،ها
آن یکی صوفی مقیم صومعه پاکی شده		وین مقامر در خراباتی نهاده رخت‌ها
چون پدید آمد ز دور آن فتنه جان‌های حور		جام در کف سکر در سر روی چون شمس الضحی
ترس جان در صومعه افتاد زان ترساصنم		می‌کش و زنار بسته صوفیان پارسا
وان مقیمان خراباتی از آن دیوانه تر		می‌شکستند خم‌ها و می‌فکندند چنگ و نا
شور و شر و نفع و ضر و خوف و امن و جان و تن		جمله را سیلاب برده می‌کشاند سوی لا
نیم شب چون صبح شد آواز دادند مؤذنان		ایها العشاق قوموا و استعدوا للصلا

شمع دیدم گرد او پروانه‌ها چون جمع‌ها		شمع کی دیدم که گردد گرد نورش شمع‌ها
شمع را چون برفروزی اشک ریزد بر رخان		او چو بفروزد رخ عاشق بریزد دمع‌ها
چون شکر گفتار آغازد ببینی ذره‌ها		از برای استماعش واگشاده سمع‌ها
ناامیدانی که از ایام‌ها بفسرده‌اند		گرمی جانش برانگیزد ز جانشان طمع‌ها
گر نه لطف او بدی بودی ز جان‌های غیور		مر مرا از ذکر نام شکرینش منع‌ها
شمس دین صدر خداوند خداوندان به حق		کز جمال جان او بازیب و فر شد صنع‌ها
چون بر آن آمد که مر جسمانیان را رو دهد		جان صدیقان گریبان را درید از شنع‌ها
تخم امیدی که کشتم از پی آن آفتاب		یک نظر بادا از او بر ما برای ینع‌ها
سایه جسم لطیفش جان ما را جان‌هاست		یا رب آن سایه به ما واده برای طبع‌ها

دیده حاصل کن دلا آنگه ببین تبریز را		بی بصیرت کی توان دیدن چنین تبریز را
هر چه بر افلاک روحانیست از بهر شرف		می‌نهد بر خاک پنهانی جبین تبریز را
پا نهادی بر فلک از کبر و نخوت بی‌درنگ		گر به چشم سر بدیدستی زمین تبریز را
روح حیوانی تو را و عقل شب کوری دگر		با همین دیده دلا بینی همین تبریز را
تو اگر اوصاف خواهی هست فردوس برین		از صفا و نور سر بنده کمین تبریز را
نفس تو عجل سمین و تو مثال سامری		چون شناسد دیده عجل سمین تبریز را
همچو دریاییست تبریز از جواهر و ز درر		چشم درناید دو صد در ثمین تبریز را
گر بدان افلاک کاین افلاک گردانست از آن		وافروشی هست بر جانت غبین تبریز را
گر نه جسمستی تو را من گفتمی بهر مثال		جوهرین یا از زمرد یا زرین تبریز را
چون همه روحانیون روح قدسی عاجزند		چون بدانی تو بدین رای رزین تبریز را
چون درختی را نبینی مرغ کی بینی برو		پس چه گویم با تو جان جان این تبریز را

از فراق شمس دین افتاده‌ام در تنگنا		او مسیح روزگار و درد چشمم بی‌دوا
گر چه درد عشق او خود راحت جان منست		خون جانم گر بریزد او بود صد خونبها
عقل آواره شده دوش آمد و حلقه بزد		من بگفتم کیست بر در باز کن در اندرآ
گفت آخر چون درآید خانه تا سر آتشست		می‌بسوزد هر دو عالم را ز آتش‌های لا
گفتمش تو غم مخور پا اندرون نه مردوار		تا کند پاکت ز هستی هست گردی ز اجتبا
عاقبت بینی مکن تا عاقبت بینی شوی		تا چو شیر حق باشی در شجاعت لافتی
تا ببینی هستیت چون از عدم سر برزند		روح مطلق کامکار و شهسوار هل اتی
جمله عشق و جمله لطف و جمله قدرت جمله دید		گشته در هستی شهید و در عدم او مرتضی
آن عدم نامی که هستی موج‌ها دارد از او		کز نهیب و موج او گردان شد صد آسیا
اندر آن موج اندرآیی چون بپرسندت از این		تو بگویی صوفیم صوفی بخواند مامضی
از میان شمع بینی برفروزد شمع تو		نور شمعت اندرآمیزد به نور اولیا
مر تو را جایی برد آن موج دریا در فنا		دررباید جانت را او از سزا و ناسزا
لیک از آسیب جانت وز صفای سینه‌ات		بی تو داده باغ هستی را بسی نشو و نما
در جهان محو باشی هست مطلق کامران		در حریم محو باشی پیشوا و مقتدا
دیده‌های کون در رویت نیارد بنگرید		تا که نجهد دیده‌اش از شعشعه آن کبریا
ناگهان گردی بخیزد زان سوی محو فنا		که تو را وهمی نبوده زان طریق ماورا
شعله‌های نور بینی از میان گردها		محو گردد نور تو از پرتو آن شعله‌ها
زو فروآ تو ز تخت و سجده‌ای کن زانک هست		آن شعاع شمس دین شهریار اصفیا
ور کسی منکر شود اندر جبین او نگر		تا ببینی داغ فرعونی بر آن جا قد طغی
تا نیارد سجده‌ای بر خاک تبریز صفا		کم نگردد از جبینش داغ نفرین خدا

ای هوس‌های دلم بیا بیا بیا بیا		ای مراد و حاصلم بیا بیا بیا بیا
مشکل و شوریده‌ام چون زلف تو چون زلف تو		ای گشاد مشکلم بیا بیا بیا بیا
از ره منزل مگو دیگر مگو دیگر مگو		ای تو راه و منزلم بیا بیا بیا بیا
درربودی از زمین یک مشت گل یک مشت گل		در میان آن گلم بیا بیا بیا بیا
تا ز نیکی وز بدی من واقفم من واقفم		از جمالت غافلم بیا بیا بیا بیا
تا نسوزد عقل من در عشق تو در عشق تو		غافلم نی عاقلم باری بیا رویی نما
شه صلاح الدین که تو هم حاضری هم غایبی		ای عجوبه و اصلم بیا بیا بیا بیا

ای هوس‌های دلم باری بیا رویی نما		ای مراد و حاصلم باری بیا رویی نما
مشکل و شوریده‌ام چون زلف تو چون زلف تو		ای گشاد مشکلم باری بیا رویی نما
از ره و منزل مگو دیگر مگو دیگر مگو		ای تو راه و منزلم باری بیا رویی نما
درربودی از زمین یک مشت گل یک مشت گل		در میان آن گلم باری بیا رویی نما
تا ز نیکی وز بدی من واقفم من واقفم		از جمالت غافلم باری بیا رویی نما
تا نسوزد عقل من در عشق تو در عشق تو		غافلم نی عاقلم باری بیا رویی نما
شه صلاح الدین که تو هم حاضری هم غایبی		ای عجوبه واصلم باری بیا رویی نما

امتزاج روح‌ها در وقت صلح و جنگ‌ها		با کسی باید که روحش هست صافی صفا
چون تغییر هست در جان وقت جنگ و آشتی		آن نه یک روحست تنها بلک گشتستند جدا
چون بخواهد دل سلام آن یکی همچون عروس		مر زفاف صحبت داماد دشمن روی را
باز چون میلی بود سویی بدان ماند که او		میل دارد سوی داماد لطیف دلربا
از نظرها امتزاج و از سخن‌ها امتزاج		وز حکایت امتزاج و از فکر آمیزها
همچنانک امتزاج ظاهرست اندر رکوع		وز تصافح وز عناق و قبله و مدح و دعا
بر تفاوت این تمازج‌ها ز میل و نیم میل		وز سر کره و کراهت وز پی ترس و حیا
آن رکوع باتأنی وان ثنای نرم نرم		هم مراتب در معانی در صورها مجتبا
این همه بازیچه گردد چون رسیدی در کسی		کش سما سجده‌اش برد وان عرش گوید مرحبا
آن خداوند لطیف بنده پرور شمس دین		کو رهاند مر شما را زین خیال بی‌وفا
با عدم تا چند باشی خایف و امیدوار		این همه تأثیر خشم اوست تا وقت رضا
هستی جان اوست حقا چونک هستی زو بتافت		لاجرم در نیستی می‌ساز با قید هوا
گه به تسبیع هوا و گه به تسبیع خیال		گه به تسبیع کلام و گه به تسبیع لقا
گه خیال خوش بود در طنز همچون احتلام		گه خیال بد بود همچون که خواب ناسزا
وانگهی تخییل‌ها خوشتر از این قوم رذیل		اینت هستی کو بود کمتر ز تخییل عما
پس از آن سوی عدم بدتر از این از صد عدم		این عدم‌ها بر مراتب بود همچون که بقا
تا نیاید ظل میمون خداوندی او		هیچ بندی از تو نگشاید یقین می‌دان دلا

ای ز مقدارت هزاران فخر بی‌مقدار را		داد گلزار جمالت جان شیرین خار را
ای ملوکان جهان روح بر درگاه تو		در سجودافتادگان و منتظر مر بار را
عقل از عقلی رود هم روح روحی گم کند		چونک طنبوری ز عشقت برنوازد تار را
گر ز آب لطف تو نم یافتی گلزارها		کس ندیدی خالی از گل سال‌ها گلزار را
محو می‌گردد دلم در پرتو دلدار من		می‌نتانم فرق کردن از دلم دلدار را
دایما فخرست جان را از هوای او چنان		کو ز مستی می‌نداند فخر را و عار را
هست غاری جان رهبانان عشقت معتکف		کرده رهبان مبارک پر ز نور این غار را
گر شود عالم چو قیر از غصه هجران تو		نخوتی دارد که اندرننگرد مر قار را
چون عصای موسی بود آن وصل اکنون مار شد		ای وصال موسی وش اندرربا این مار را
ای خداوند شمس دین از آتش هجران تو		رشک نور باقی‌ست صد آفرین این نار را

مفروشید کمان و زره و تیغ زنان را		که سزا نیست سلح‌ها به جز از تیغ زنان را
چه کند بنده صورت کمر عشق خدا را		چه کند عورت مسکین سپر و گرز و سنان را
چو میان نیست کمر را به کجا بندد آخر		که وی از سنگ کشیدن بشکستست میان را
زر و سیم و در و گوهر نه که سنگیست مزور		ز پی سنگ کشیدن چو خری ساخته جان را
منشین با دو سه ابله که بمانی ز چنین ره		تو ز مردان خدا جو صفت جان و جهان را
سوی آن چشم نظر کن که بود مست تجلی		که در آن چشم بیابی گهر عین و عیان را
تو در آن سایه بنه سر که شجر را کند اخضر		که بدان جاست مجاری همگی امن و امان را
گذر از خواب برادر به شب تیره چو اختر		که به شب باید جستن وطن یار نهان را
به نظربخش نظر کن ز میش بلبله تر کن		سوی آن دور سفر کن چه کنی دور زمان را
بپران تیر نظر را به مؤثر ده اثر را		تبع تیر نظر دان تن مانند کمان را
چو عدواید تو گردد چو کرم قید تو گردد		چو یقین صید تو گردد بدران دام گمان را
سوی حق چون بشتابی تو چو خورشید بتابی		چو چنان سود بیابی چه کنی سود و زیان را
هله ای ترش چو آلو بشنو بانگ تعالوا		که گشادست به دعوت مه جاوید دهان را
من از این فاتحه بستم لب خود باقی از او جو		که درآکند به گوهر دهن فاتحه خوان را

چو فرستاد عنایت به زمین مشعله‌ها را		که بدر پرده تن را و ببین مشعله‌ها را
تو چرا منکر نوری مگر از اصل تو کوری		وگر از اصل تو دوری چه از این مشعله‌ها را
خردا چند به هوشی خردا چند بپوشی		تو عزبخانه مه را تو چنین مشعله‌ها را
بنگر رزم جهان را بنگر لشکر جان را		که به مردی بگشادند کمین مشعله‌ها را
تو اگر خواب درآیی ور از این باب درآیی		تو بدانی و ببینی به یقین مشعله‌ها را
تو صلاح دل و دین را چو بدان چشم ببینی		به خدا روح امینی و امین مشعله‌ها را

تو مرا جان و جهانی چه کنم جان و جهان را		تو مرا گنج روانی چه کنم سود و زیان را
نفسی یار شرابم نفسی یار کبابم		چو در این دور خرابم چه کنم دور زمان را
ز همه خلق رمیدم ز همه بازرهیدم		نه نهانم نه پدیدم چه کنم کون و مکان را
ز وصال تو خمارم سر مخلوق ندارم		چو تو را صید و شکارم چه کنم تیر و کمان را
چو من اندر تک جویم چه روم آب چه جویم		چه توان گفت چه گویم صفت این جوی روان را
چو نهادم سر هستی چه کشم بار کهی را		چو مرا گرگ شبان شد چه کشم ناز شبان را
چه خوشی عشق چه مستی چو قدح بر کف دستی		خنک آن جا که نشستی خنک آن دیده جان را
ز تو هر ذره جهانی ز تو هر قطره چو جانی		چو ز تو یافت نشانی چه کند نام و نشان را
جهت گوهر فایق به تک بحر حقایق		چو به سر باید رفتن چه کنم پای دوان را
به سلاح احد تو ره ما را بزدی تو		همه رختم ستدی تو چه دهم باج ستان را
ز شعاع مه تابان ز خم طره پیچان		دل من شد سبک ای جان بده آن رطل گران را
منگر رنج و بلا را بنگر عشق و ولا را		منگر جور و جفا را بنگر صد نگران را
غم را لطف لقب کن ز غم و درد طرب کن		هم از این خوب طلب کن فرج و امن و امان را
بطلب امن و امان را بگزین گوشه گران را		بشنو راه دهان را مگشا راه دهان را

بروید ای حریفان بِکِشید یار ما را		به من آورید آخر صنم گریزپا را
به ترانه‌های شیرین به بهانه‌های زرین		بکشید سوی خانه مه خوب خوش لقا را
وگر او به وعده گوید که دمی دگر بیایم		همه وعده مکر باشد بفریبد او شما را
دم سخت گرم دارد که به جادوی و افسون		بزند گره بر آب او و ببندد او هوا را
به مبارکی و شادی چو نگار من درآید		بِنِشین نظاره می‌کن تو عجایب خدا را
چو جمال او بتابد چه بود جمال خوبان		که رخ چو آفتابش بکشد چراغ‌ها را
برو ای دل سبک رو به یمن به دلبر من		بِرِسان سلام و خدمت تو عقیق بی‌بها را

چو مرا به سوی زندان بکشید تن ز بالا		ز مقربان حضرت بشدم غریب و تنها
به میان حبس ناگه قمری مرا قرین شد		که فکند در دماغم هوسش هزار سودا
همه کس خلاص جوید ز بلا و حبس من نی		چه روم چه روی آرم به برون و یار این جا
که به غیر کنج زندان نرسم به خلوت او		که نشد به غیر آتش دل انگبین مصفا
نظری به سوی خویشان نظری برو پریشان		نظری بدان تمنا نظری بدین تماشا
چو بود حریف یوسف نرمد کسی چو دارد		به میان حبس بستان و که خاصه یوسف ما
بدود به چشم و دیده سوی حبس هر کی او را		ز چنین شکرستانی برسد چنین تقاضا
من از اختران شنیدم که کسی اگر بیابد		اثری ز نور آن مه خبری کنید ما را
چو بدین گهر رسیدی رسدت که از کرامت		بنهی قدم چو موسی گذری ز هفت دریا
خبرش ز رشک جان‌ها نرسد به ماه و اختر		که چو ماه او برآید بگدازد آسمان‌ها
خجلم ز وصف رویش به خدا دهان ببندم		چه برد ز آب دریا و ز بحر مشک سقا

اگر آن میی که خوردی به سحر نبود گیرا		بستان ز من شرابی که قیامتست حقا
چه تفرج و تماشا که رسد ز جام اول		دومش نعوذبالله چه کنم صفت سوم را
غم و مصلحت نماند همه را فرود راند		پس از آن خدای داند که کجا کشد تماشا
تو اسیر بو و رنگی به مثال نقش سنگی		بجهی چو آب چشمه ز درون سنگ خارا
بده آن می رواقی هله ای کریم ساقی		چو چنان شوم بگویم سخن تو بی‌محابا
قدحی گران به من ده به غلام خویشتن ده		بنگر که از خمارت نگران شدم به بالا
نگران شدم بدان سو که تو کرده‌ای مرا خو		که روانه باد آن جو که روانه شد ز دریا

چمنی که تا قیامت گل او به بار بادا		صنمی که بر جمالش دو جهان نثار بادا
ز بگاه میر خوبان به شکار می‌خرامد		که به تیر غمزه او دل ما شکار بادا
به دو چشم من ز چشمش چه پیام‌هاست هر دم		که دو چشم از پیامش خوش و پرخمار بادا
در زاهدی شکستم به دعا نمود نفرین		که برو که روزگارت همه بی‌قرار بادا
نه قرار ماند و نی دل به دعای او ز یاری		که به خون ماست تشنه که خداش یار بادا
تن ما به ماه ماند که ز عشق می‌گدازد		دل ما چو چنگ زهره که گسسته تار بادا
به گداز ماه منگر به گسستگی زهره		تو حلاوت غمش بین که یکش هزار بادا
چه عروسیست در جان که جهان ز عکس رویش		چو دو دست نوعروسان تر و پرنگار بادا
به عذار جسم منگر که بپوسد و بریزد		به عذار جان نگر که خوش و خوش عذار بادا
تن تیره همچو زاغی و جهان تن زمستان		که به رغم این دو ناخوش ابدا بهار بادا
که قوام این دو ناخوش به چهار عنصر آمد		که قوام بندگانت به جز این چهار بادا

کی بپرسد جز تو خسته و رنجور تو را		ای مسیح از پی پرسیدن رنجور بیا
دست خود بر سر رنجور بنه که چونی		از گناهش بمیندیش و به کین دست مخا
آنک خورشید بلا بر سر او تیغ زدست		گستران بر سر او سایه احسان و رضا
این مقصر به دو صد رنج سزاوار شدست		لیک زان لطف به جز عفو و کرم نیست سزا
آن دلی را که به صد شیر و شکر پروردی		مچشانش پس از آن هر نفسی زهر جفا
تا تو برداشته‌ای دل ز من و مسکن من		بند بشکست و درآمد سوی من سیل بلا
تو شفایی چو بیایی خوش و رو بنمایی		سپه رنج گریزند و نمایند قفا
به طبیبش چه حواله کنی ای آب حیات		از همان جا که رسد درد همان جاست دوا
همه عالم چو تنند و تو سر و جان همه		کی شود زنده تنی که سر او گشت جدا
ای تو سرچشمه حیوان و حیات همگان		جوی ما خشک شده‌ست آب از این سو بگشا
جز از این چند سخن در دل رنجور بماند		تا نبیند رخ خوب تو نگوید به خدا

ای بروییده به ناخواست به مانند گیا		چون تو را نیست نمک خواه برو خواه بیا
هر که را نیست نمک گر چه نماید خدمت		خدمت او به حقیقت همه زرقست و ریا
برو ای غصه دمی زحمت خود کوته کن		باده عشق بیا زود که جانت بزیا

رو ترش کن که همه روترشانند این جا		کور شو تا نخوری از کف هر کور عصا
لنگ رو چونک در این کوی همه لنگانند		لته بر پای بپیچ و کژ و مژ کن سر و پا
زعفران بر رخ خود مال اگر مه رویی		روی خوب ار بنمایی بخوری زخم قفا
آینه زیر بغل زن چو ببینی زشتی		ور نه بدنام کنی آینه را ای مولا
تا که هشیاری و با خویش مدارا می‌کن		چونک سرمست شدی هر چه که بادا بادا
ساغری چند بخور از کف ساقی وصال		چونک بر کار شدی برجه و در رقص درآ
گرد آن نقطه چو پرگار همی‌زن چرخی		این چنین چرخ فریضه‌ست چنین دایره را
بازگو آنچ بگفتی که فراموشم شد		سلم الله علیک ای مه و مه پاره ما
سلم الله علیک ای همه ایام تو خوش		سلم الله علیک ای دم یحیی الموتی
چشم بد دور از آن رو که چو بربود دلی		هیچ سودش نکند چاره و لا حول و لا
ما به دریوزه حسن تو ز دور آمده‌ایم		ماه را از رخ پرنور بود جود و سخا
ماه بشنود دعای من و کف‌ها برداشت		پیش ماه تو و می‌گفت مرا نیز مها
مه و خورشید و فلک‌ها و معانی و عقول		سوی ما محتشمانند و به سوی تو گدا
غیرتت لب بگزید و به دلم گفت خموش		دل من تن زد و بنشست و بیفکند لوا

تا به شب ای عارف شیرین نوا		آن مایی آن مایی آن ما
تا به شب امروز ما را عشرتست		الصلا ای پاکبازان الصلا
درخرام ای جان جان هر سماع		مه لقایی مه لقایی مه لقا
در میان شکران گل ریز کن		مرحبا ای کان شکر مرحبا
عمر را نبود وفا الا تو عمر		باوفایی باوفایی باوفا
بس غریبی بس غریبی بس غریب		از کجایی از کجایی از کجا
با که می‌باشی و همراز تو کیست		با خدایی با خدایی با خدا
ای گزیده نقش از نقاش خود		کی جدایی کی جدایی کی جدا
با همه بیگانه‌ای و با غمش		آشنایی آشنایی آشنایی آشنا
جزو جزو تو فکنده در فلک		ربنا و ربنا و ربنا
دل شکسته هین چرایی برشکن		قلب‌ها و قلب‌ها و قلب‌ها
آخر ای جان اول هر چیز را		منتهایی منتهایی منتها
یوسفا در چاه شاهی تو ولیک		بی لوایی بی‌لوایی بی‌لوا
چاه را چون قصر قیصر کرده‌ای		کیمیایی کیمیایی کیمیا
یک ولی کی خوانمت که صد هزار		اولیایی اولیایی اولیا
حشرگاه هر حسینی گر کنون		کربلایی کربلایی کربلا
مشک را بربند ای جان گر چه تو		خوش سقایی خوش سقایی خوش سقا

چون نمایی آن رخ گلرنگ را		از طرب در چرخ آری سنگ را
بار دیگر سر برون کن از حجاب		از برای عاشقان دنگ را
تا که دانش گم کند مر راه را		تا که عاقل بشکند فرهنگ را
تا که آب از عکس تو گوهر شود		تا که آتش واهلد مر جنگ را
من نخواهم ماه را با حسن تو		وان دو سه قندیلک آونگ را
من نگویم آینه با روی تو		آسمان کهنه پرزنگ را
دردمیدی و آفریدی باز تو		شکل دیگر این جهان تنگ را
در هوای چشم چون مریخ او		ساز ده ای زهره باز آن چنگ را

در میان عاشقان عاقل مبا		خاصه اندر عشق این لعلین قبا
دور بادا عاقلان از عاشقان		دور بادا بوی گلخن از صبا
گر درآید عاقلی گو راه نیست		ور درآید عاشقی صد مرحبا
مجلس ایثار و عقل سخت گیر		صرفه اندر عاشقی باشد وبا
ننگ آید عشق را از نور عقل		بد بود پیری در ایام صبا
خانه بازآ عاشقا تو زوترک		عمر خود بی‌عاشقی باشد هبا
جان نگیرد شمس تبریزی به دست		دست بر دل نه برون رو قالبا

از یکی آتش برآوردم تو را		در دگر آتش بگستردم تو را
از دل من زاده‌ای همچون سخن		چون سخن آخر فروخوردم تو را
با منی وز من نمی‌داری خبر		جادو ام من جادویی کردم تو را
تا نیفتد بر جمالت چشم بد		گوش مالیدم بیازردم تو را
دائم اقبالت جوان شد ز آنچ داد		این کف دست جوانمردم تو را

ز آتش شهوت برآوردم تو را		و اندر آتش بازگستردم تو را
از دل من زاده‌ای همچون سخن		چون سخن من هم فروخوردم تو را
با منی وز من نمی‌دانی خبر		چشم بستم جادوی کردم تو را
تا نیازارد تو را هر چشم بد		از برای آن بیازردم تو را
رو جوامردی کن و رحمت فشان		من به رحمت بس جوامردم تو را

از ورای سر دل بین شیوه‌ها		شکل مجنون عاشقان زین شیوه‌ها
عاشقان را دین و کیش دیگرست		اصل و فرع و سر آن دین شیوه‌ها
دل سخن چینست از چین ضمیر		وحی جویان اندر آن چین شیوه‌ها
جان شده بی‌عقل و دین از بس که دید		زان پری تازه آیین شیوه‌ها
از دغا و مکر گوناگون او		شیوه‌ها گم کرده مسکین شیوه‌ها
پرده دار روح ما را قصه کرد		زان صنم بی‌کبر و بی‌کین شیوه‌ها
شیوه‌ها از جسم باشد یا ز جان		این عجب بی آن و بی این شیوه‌ها
مرد خودبین غرقه شیوه خودست		خود نبیند جان خودبین شیوه‌ها
شمس تبریزی جوانم کرد باز		تا ببینم بعد ستین شیوه‌ها

روح زیتونیست عاشق نار را		نار می‌جوید چو عاشق یار را
روح زیتونی بیفزا ای چراغ		ای معطل کرده دست افزار را
جان شهوانی که از شهوت زهد		دل ندارد دیدن دلدار را
پس به علت دوست دارد دوست را		بر امید خلد و خوف نار را
چون شکستی جان ناری را ببین		در پی او جان پرانوار را
گر نبودی جان اخوان پس جهود		کی جدا کردی دو نیکوکار را
جان شهوت جان اخوان دان از آنک		نار بیند نور موسی وار را
جان شهوانی‌ست از بی‌حکمتی		یاوه کرده نطق طوطی وار را
گشت بیمار و زبان تو گرفت		روی سوی قبله کن بیمار را
قبله شمس الدین تبریزی بود		نور دیده مر دل و دیدار را

ای بگفته در دلم اسرارها		وی برای بنده پخته کارها
ای خیالت غمگسار سینه‌ها		ای جمالت رونق گلزارها
ای عطای دست شادی بخش تو		دست این مسکین گرفته بارها
ای کف چون بحر گوهرداد تو		از کف پایم بکنده خارها
ای ببخشیده بسی سرها عوض		چون دهند از بهر تو دستارها
خود چه باشد هر دو عالم پیش تو		دانه افتاده از انبارها
آفتاب فضل عالم پرورت		کرده بر هر ذره‌ای ایثارها
چاره‌ای نبود جز از بیچارگی		گر چه حیله می‌کنیم و چاره‌ها
نورهای شمس تبریزی چو تافت		ایمنیم از دوزخ و از نارها

می‌شدی غافل ز اسرار قضا		زخم خوردی از سلحدار قضا
این چه کار افتاد آخر ناگهان		این چنین باشد چنین کار قضا
هیچ گل دیدی که خندد در جهان		کو نشد گرینده از خار قضا
هیچ بختی در جهان رونق گرفت		کو نشد محبوس و بیمار قضا
هیچ کس دزدیده روی عیش دید		کو نشد آونگ بر دار قضا
هیچ کس را مکر و فن سودی نکرد		پیش بازی‌های مکار قضا
این قضا را دوستان خدمت کنند		جان کنند از صدق ایثار قضا
گر چه صورت مرد جان باقی بماند		در عنایت‌های بسیار قضا
جوز بشکست و بمانده مغز روح		رفت در حلوا ز انبار قضا
آنک سوی نار شد بی‌مغز بود		مغز او پوسید از انکار قضا
آنک سوی یار شد مسعود بود		مغز جان بگزید و شد یار قضا

گر تو عودی سوی این مجمر بیا		ور برانندت ز بام از در بیا
یوسفی از چاه و زندان چاره نیست		سوی زهر قهر چون شکر بیا
گفتنت الله اکبر رسمی است		گر تو آن اکبری اکبر بیا
چون می احمر سگان هم می‌خورند		گر تو شیری چون می احمر بیا
زر چه جویی مس خود را زر بساز		گر نباشد زر تو سیمین بر بیا
اغنیا خشک و فقیران چشم تر		عاشقا بی‌شکل خشک و تر بیا
گر صفت‌های ملک را محرمی		چون ملک بی‌ماده و بی‌نر بیا
ور صفات دل گرفتی در سفر		همچو دل بی‌پا بیا بی‌سر بیا
چون لب لعلش صلایی می‌دهد		گر نه‌ای چون خاره و مرمر بیا
چون ز شمس الدین جهان پرنور شد		سوی تبریز آ دلا بر سر بیا

ای تو آب زندگانی فاسقنا		ای تو دریای معانی فاسقنا
ما سبوهای طلب آورده‌ایم		سوی تو ای خضر ثانی فاسقنا
ماهیان جان ما زنهارخواه		از تو ای دریای جانی فاسقنا
از ره هجر آمده و آورده ما		عجز خود را ارمغانی فاسقنا
داستان خسروان بشنیده‌ایم		تو فزون از داستانی فاسقنا
در گمان و وسوسه افتاده عقل		زانک تو فوق گمانی فاسقنا
نیم عاقل چه زند با عشق تو		تو جنون عاقلانی فاسقنا
کعبه عالم ز تو تبریز شد		شمس حق رکن یمانی فاسقنا

دل چو دانه ما مثال آسیا		آسیا کی داند این گردش چرا
تن چو سنگ و آب او اندیشه‌ها		سنگ گوید آب داند ماجرا
آب گوید آسیابان را بپرس		کو فکند اندر نشیب این آب را
آسیابان گویدت کای نان خوار		گر نگردد این که باشد نانبا
ماجرا بسیار خواهد شد خمش		از خدا واپرس تا گوید تو را

در میان عاشقان عاقل مبا		خاصه در عشق چنین شیرین لقا
دور بادا عاقلان از عاشقان		دور بادا بوی گلخن از صبا
گر درآید عاقلی گو راه نیست		ور درآید عاشقی صد مرحبا
عقل تا تدبیر و اندیشه کند		رفته باشد عشق تا هفتم سما
عقل تا جوید شتر از بهر حج		رفته باشد عشق بر کوه صفا
عشق آمد این دهانم را گرفت		که گذر از شعر و بر شعرا برآ

ای دل رفته ز جا بازمیا		به فنا ساز و در این ساز میا
روح را عالم ارواح به است		قالب از روح بپرداز میا
اندر آبی که بدو زنده شد آب		خویش را آب درانداز میا
آخر عشق به از اول اوست		تو ز آخر سوی آغاز میا
تا فسرده نشوی همچو جماد		هم در آن آتش بگداز میا
بشنو آواز روان‌ها ز عدم		چو عدم هیچ به آواز میا
راز کآواز دهد راز نماند		مده آواز تو ای راز میا

من رسیدم به لب جوی وفا		دیدم آن جا صنمی روح فزا
سپه او همه خورشیدپرست		همچو خورشید همه بی‌سر و پا
بشنو از آیت قرآن مجید		گر تو باور نکنی قول مرا
قد وجدت امراه تملکهم		اوتیت من کل شیء و لها
چونک خورشید نمودی رخ خود		سجده دادیش چو سایه همه را
من چو هدهد بپریدم به هوا		تا رسیدم به در شهر سبا

از بس که ریخت جرعه بر خاک ما ز بالا		هر ذره خاک ما را آورد در علالا
سینه شکاف گشته دل عشق باف گشته		چون شیشه صاف گشته از جام حق تعالی
اشکوفه‌ها شکفته وز چشم بد نهفته		غیرت مرا بگفته می خور دهان میالا
ای جان چو رو نمودی جان و دلم ربودی		چون مشتری تو بودی قیمت گرفت کالا
ابرت نبات بارد جورت حیات آرد		درد تو خوش گوارد تو درد را مپالا
ای عشق با توستم وز باده تو مستم		وز تو بلند و پستم وقت دنا تدلی
ماهت چگونه خوانم مه رنج دق دارد		سروت اگر بخوانم آن راستست الا
سرو احتراق دارد مه هم محاق دارد		جز اصل اصل جان‌ها اصلی ندارد اصلا
خورشید را کسوفی مه را بود خسوفی		گر تو خلیل وقتی این هر دو را بگو لا
گویند جمله یاران باطل شدند و مردند		باطل نگردد آن کو بر حق کند تولا
این خنده‌های خلقان برقیست دم بریده		جز خنده‌ای که باشد در جان ز رب اعلا
آب حیات حقست وان کو گریخت در حق		هم روح شد غلامش هم روح قدس لالا

ای میرآب بگشا آن چشمه روان را		تا چشم‌ها گشاید ز اشکوفه بوستان را
آب حیات لطفت در ظلمت دو چشم است		زان مردمک چو دریا کردست دیدگان را
هرگز کسی نرقصد تا لطف تو نبیند		کاندر شکم ز لطفت رقص است کودکان را
اندر شکم چه باشد و اندر عدم چه باشد		کاندر لحد ز نورت رقص است استخوان را
بر پرده‌های دنیا بسیار رقص کردیم		چابک شوید یاران مر رقص آن جهان را
جان‌ها چو می‌برقصد با کندهای قالب		خاصه چو بسکلاند این کنده گران را
پس ز اول ولادت بودیم پای کوبان		در ظلمت رحم‌ها از بهر شکر جان را
پس جمله صوفیانیم از خانقه رسیده		رقصان و شکرگویان این لوت رایگان را
این لوت را اگر جان بدهیم رایگانست		خود چیست جان صوفی این گنج شایگان را
چون خوان این جهان را سرپوش آسمانست		از خوان حق چه گویم زهره بود زبان را
ما صوفیان راهیم ما طبل خوار شاهیم		پاینده دار یا رب این کاسه را و خوان را
در کاسه‌های شاهان جز کاسه شست ما نی		هر خام درنیابد این کاسه را و نان را
از کاسه‌های نعمت تا کاسه ملوث		پیش مگس چه فرق است آن ننگ میزبان را
وان کس که کس بود او ناخورده و چشیده		گه می‌گزد زبان را گه می‌زند دهان را

از سینه پاک کردم افکار فلسفی را		در دیده جای کردم اشکال یوسفی را
نادر جمال باید کاندر زبان نیاید		تا سجده راست آید مر آدم صفی را
طوری چگونه طوری نوری چگونه نوری		هر لحظه نور بخشد صد شمع منطفی را
خورشید چون برآید هر ذره رو نماید		نوری دگر بباید ذرات مختفی را
اصل وجودها او دریای جودها او		چون صید می‌کند او اشیاء منتفی را

این جا کسیست پنهان خود را مگیر تنها		بس تیز گوش دارد مگشا به بد زبان را
بر چشمه ضمیرت کرد آن پری وثاقی		هر صورت خیالت از وی شدست پیدا
هر جا که چشمه باشد باشد مقام پریان		بااحتیاط باید بودن تو را در آن جا
این پنج چشمه حس تا بر تنت روانست		ز اشراق آن پری دان گه بسته گاه مجری
وان پنج حس باطن چون وهم و چون تصور		هم پنج چشمه می‌دان پویان به سوی مرعی
هر چشمه را دو مشرف پنجاه میرابند		صورت به تو نمایند اندر زمان اجلا
زخمت رسد ز پریان گر باادب نباشی		کاین گونه شهره پریان تندند و بی‌محابا
تقدیر می‌فریبد تدبیر را که برجه		مکرش گلیم برده از صد هزار چون ما
مرغان در قفس بین در شست ماهیان بین		دل‌های نوحه گر بین زان مکرساز دانا
دزدیده چشم مگشا بر هر بت از خیانت		تا نفکند ز چشمت آن شهریار بینا
ماندست چند بیتی این چشمه گشت غایر		برجوشد آن ز چشمه خون برجهیم فردا

آمد بهارِ جان‌ها ای شاخِ تَر به رقص آ		چون یوسف اندر آمد، مصر و شکر به رقص آ
ای شاه! عشق‌ پرور، مانندِ شیرِ مادر		ای شیرجوش‌! دَر-رَو، جانِ پدر، به رقص آ
چوگان ِ زلف دیدی، چون گوی در-رسیدی		از پا و سر بُریدی، بی‌پا و سر به رقص آ
تیغی به دست خونی، آمد مرا که: چونی؟		گفتم:«بیآ که خیر است»، گفتا: «نه شر» به رقص آ
از عشق، تاج‌داران در چرخِ او چو باران		آن جا قبا چه باشد؟ ای خوش‌کمر! به رقص آ
ای مست ِ هست گشته! بر تو فنا نبشته.		رقعه‌ی فنا رسیده، بهر ِ سفر به رقص آ
در دست، جام ِ باده، آمد بُتم پیاده		گر نیستی تو ماده، ز آن شاه ِ نر به رقص آ
پایان ِ جنگ آمد، آواز ِ چنگ آمد		یوسف زِ چاه آمد، ای بی‌هنر! به رقص آ
تا چند وعده باشد؟ وین سَر به سجده باشد؟		هَجرم ببُرده باشد، دنگ و اثر به رقص آ
کی باشد آن زمانی؟، گوید مرا: «فلانی!»		کای بی‌خبر! فنا شو! ای باخبر! به رقص آ
طاووس ِ ما در-آید و آن رنگ‌ها بر-آید		با مرغ ِ جان سراید: بی‌بال و پر به رقص آ
کور و کران ِ عالَم، دید از مسیح، مرهم		گفته مسیح ِ مریم کِ:«ای کور و کر!» به رقص آ
مخدوم، شمسِ دین‌ست، تبریز رشکِ چین‌ست		اندر بهار حُسنش، شاخ و شجر به رقص آ

با آن که می‌رسانی آن باده بقا را		بی تو نمی‌گوارد این جام باده ما را
مطرب قدح رها کن زین گونه ناله‌ها کن		جانا یکی بها کن آن جنس بی‌بها را
آن عشق سلسلت را وان آفت دلت را		آن چاه بابلت را وان کان سحرها را
بازآر بار دیگر تا کار ما شود زر		از سر بگیر از سر آن عادت وفا را
دیو شقا سرشته از لطف تو فرشته		طغرای تو نبشته مر ملکت صفا را
در نورت ای گزیده ای بر فلک رسیده		من دم به دم بدیده انوار مصطفا را
چون بسته گشت راهی شد حاصل من آهی		شد کوه همچو کاهی از عشق کهربا را
از شمس دین چون مه تبریز هست آگه		بشنو دعا و گه گه آمین کن این دعا را

بیدار کن طرب را بر من بزن تو خود را		چشمی چنین بگردان کوری چشم بد را
خود را بزن تو بر من اینست زنده کردن		بر مرده زن چو عیسی افسون معتمد را
ای رویت از قمر به آن رو به روی من نه		تا بنده دیده باشد صد دولت ابد را
در واقعه بدیدم کز قند تو چشیدم		با آن نشان که گفتی این بوسه نام زد را
جان فرشته بودی یا رب چه گشته بودی		کز چهره می‌نمودی لم یتخذ ولد را
چون دست تو کشیدم صورت دگر ندیدم		بی هوشیی بدیدم گم کرده مر خرد را
جام چو نار درده بی‌رحم وار درده		تا گم شوم ندانم خود را و نیک و بد را
این بار جام پر کن لیکن تمام پر کن		تا چشم سیر گردد یک سو نهد حسد را
درده میی ز بالا در لا اله الا		تا روح اله بیند ویران کند جسد را
از قالب نمدوش رفت آینه خرد خوش		چندانک خواهی اکنون می‌زن تو این نمد را

بشکن سبو و کوزه ای میرآب جان‌ها		تا وا شود چو کاسه در پیش تو دهان‌ها
بر گیجگاه ما زن ای گیجی خردها		تا وارهد به گیجی این عقل ز امتحان‌ها
ناقوس تن شکستی ناموس عقل بشکن		مگذار کان مزور پیدا کند نشان‌ها
ور جادویی نماید بندد زبان مردم		تو چون عصای موسی بگشا برو زبان‌ها
عاشق خموش خوشتر دریا به جوش خوشتر		چون آینه‌ست خوشتر در خامشی بیان‌ها

جانا قبول گردان این جست و جوی ما را		بنده و مرید عشقیم برگیر موی ما را
بی ساغر و پیاله درده میی چو لاله		تا گل سجود آرد سیمای روی ما را
مخمور و مست گردان امروز چشم ما را		رشک بهشت گردان امروز کوی ما را
ما کان زر و سیمیم دشمن کجاست زر را		از ما رسد سعادت یار و عدوی ما را
شمع طراز گشتیم گردن دراز گشتیم		فحل و فراخ کردی زین می گلوی ما را
ای آب زندگانی ما را ربود سیلت		اکنون حلال بادت بشکن سبوی ما را
گر خوی ما ندانی از لطف باده واجو		همخوی خویش کردست آن باده خوی ما را
گر بحر می بریزی ما سیر و پر نگردیم		زیرا نگون نهادی در سر کدوی ما را
مهمان دیگر آمد دیگی دگر به کف کن		کاین دیگ بس نیاید یک کاسه شوی ما را
نک جوق جوق مستان در می‌رسند بستان		مخمور چون نیاید چون یافت بوی ما را
ترک هنر بگوید دفتر همه بشوید		گر بشنود عطارد این طرقوی ما را
سیلی خورند چون دف در عشق فخرجویان		زخمه به چنگ آور می‌زن سه توی ما را
بس کن که تلخ گردد دنیا بر اهل دنیا		گر بشنوند ناگه این گفت و گوی ما را

خواهم گرفتن اکنون آن مایه صور را		دامی نهاده‌ام خوش آن قبله نظر را
دیوار گوش دارد آهسته‌تر سخن گو		ای عقل بام بررو ای دل بگیر در را
اعدا که در کمینند در غصه همینند		چون بشنوند چیزی گویند همدگر را
گر ذره‌ها نهانند خصمان و دشمنانند		در قعر چه سخن گو خلوت گزین سحر را
ای جان چه جای دشمن روزی خیال دشمن		در خانه دلم شد از بهر رهگذر را
رمزی شنید زین سر زو پیش دشمنان شد		می‌خواند یک به یک را می‌گفت خشک و تر را
زان روز ما و یاران در راه عهد کردیم		پنهان کنیم سر را پیش افکنیم سر را
ما نیز مردمانیم نی کم ز سنگ کانیم		بی زخم‌های میتین پیدا نکرد زر را
دریای کیسه بسته تلخ و ترش نشسته		یعنی خبر ندارم کی دیده‌ام گهر را

شهوت که با تو رانند صدتو کنند جان را		چون با زنی برانی سستی دهد میان را
زیرا جماع مرده تن را کند فسرده		بنگر به اهل دنیا دریاب این نشان را
میران و خواجگانشان پژمرده است جانشان		خاک سیاه بر سر این نوع شاهدان را
دررو به عشق دینی تا شاهدان ببینی		پرنور کرده از رخ آفاق آسمان را
بخشد بت نهانی هر پیر را جوانی		زان آشیان جانی اینست ارغوان را
خامش کنی وگر نی بیرون شوم از این جا		کز شومی زبانت می‌پوشد او دهان را

در جنبش اندرآور زلف عبرفشان را		در رقص اندرآور جان‌های صوفیان را
خورشید و ماه و اختر رقصان بگرد چنبر		ما در میان رقصیم رقصان کن آن میان را
لطف تو مطربانه از کمترین ترانه		در چرخ اندرآرد صوفی آسمان را
باد بهار پویان آید ترانه گویان		خندان کند جهان را خیزان کند خزان را
بس مار یار گردد گل جفت خار گردد		وقت نثار گردد مر شاه بوستان را
هر دم ز باغ بویی آید چو پیک سویی		یعنی که الصلا زن امروز دوستان را
در سر خود روان شد بستان و با تو گوید		در سر خود روان شو تا جان رسد روان را
تا غنچه برگشاید با سرو سر سوسن		لاله بشارت آرد مر بید و ارغوان را
تا سر هر نهالی از قعر بر سر آید		معراجیان نهاده در باغ نردبان را
مرغان و عندلیبان بر شاخه‌ها نشسته		چون بر خزینه باشد ادرار پاسبان را
این برگ چون زبان‌ها وین میوه‌ها چو دل‌ها		دل‌ها چو رو نماید قیمت دهد زبان را

ای بنده بازگرد به درگاه ما بیا		بشنو ز آسمان‌ها حی علی الصلا
درهای گلستان ز پی تو گشاده‌ایم		در خارزار چند دوی ای برهنه پا
جان را من آفریدم و دردیش داده‌ام		آن کس که درد داده همو سازدش دوا
قدی چو سرو خواهی در باغ عشق رو		کاین چرخ کوژپشت کند قد تو دوتا
باغی که برگ و شاخش گویا و زنده‌اند		باغی که جان ندارد آن نیست جان فزا
ای زنده زاده چونی از گند مردگان		خود تاسه می نگیرد از این مردگان تو را
هر دو جهان پر است ز حی حیات بخش		با جان پنج روزه قناعت مکن ز ما
جان‌ها شمار ذره معلق همی‌زنند		هر یک چو آفتاب در افلاک کبریا
ایشان چو ما ز اول خفاش بوده‌اند		خفاش شمس گشت از آن بخشش و عطا

ای صوفیان عشق بدرید خرقه‌ها		صد جامه ضرب کرد گل از لذت صبا
کز یار دور ماند و گرفتار خار شد		زین هر دو درد رست گل از امر ایتیا
از غیب رو نمود صلایی زد و برفت		کاین راه کوتهست گرت نیست پا روا
من هم خموش کردم و رفتم عقیب گل		از من سلام و خدمت ریحان و لاله را
دل از سخن پر آمد و امکان گفت نیست		ای جان صوفیان بگشا لب به ماجرا
زان حال‌ها بگو که هنوز آن نیامده‌ست		چون خوی صوفیان نبود ذکر مامضی

ای خان و مان بمانده و از شهر خود جدا		شاد آمدیت از سفر خانه خدا
روز از سفر به فاقه و شب‌ها قرار نی		در عشق حج کعبه و دیدار مصطفا
مالیده رو و سینه در آن قبله گاه حق		در خانه خدا شده قد کان آمنا
چونید و چون بدیت در این راه باخطر		ایمن کند خدای در این راه جمله را
در آسمان ز غلغل لبیک حاجیان		تا عرش نعره‌ها و غریوست از صدا
جان چشم تو ببوسد و بر پات سر نهد		ای مروه را بدیده و بررفته بر صفا
مهمان حق شدیت و خدا وعده کرده است		مهمان عزیز باشد خاصه به پیش ما
جان خاک اشتری که کشد بار حاجیان		تا مشعرالحرام و تا منزل منا
بازآمده ز حج و دل آن جا شده مقیم		جان حلقه را گرفته و تن گشته مبتلا
از شام ذات جحفه و از بصره ذات عرق		باتیغ و باکفن شده این جا که ربنا
کوه صفا برآ به سر کوه رخ به بیت		تکبیر کن برادر و تهلیل و هم دعا
اکنون که هفت بار طوافت قبول شد		اندر مقام دو رکعت کن قدوم را
وانگه برآ به مروه و مانند این بکن		تا هفت بار و باز به خانه طواف‌ها
تا روز ترویه بشنو خطبه بلیغ		وانگه به جانب عرفات آی در صلا
وانگه به موقف آی و به قرب جبل بایست		پس بامداد بار دگر بیست هم به جا
وان گاه روی سوی منی آر و بعد از آن		تا هفت بار می‌زن و می‌گیر سنگ‌ها
از ما سلام بادا بر رکن و بر حطیم		ای شوق ما به زمزم و آن منزل وفا
صبحی بود ز خواب بخیزیم گرد ما		از اذخر و خلیل به ما بو دهد صبا

نام شتر به ترکی چه بود بگو دوا		نام بچه ش چه باشد او خود پیش دوا
ما زاده قضا و قضا مادر همه‌ست		چون کودکان دوان شده‌ایم از پی قضا
ما شیر از او خوریم و همه در پیش پریم		گر شرق و غرب تازد ور جانب سما
طبل سفر زدست قدم در سفر نهیم		در حفظ و در حمایت و در عصمت خدا
در شهر و در بیابان همراه آن مهیم		ای جان غلام و بنده آن ماه خوش لقا
آنجاست شهر کان شه ارواح می‌کشد		آنجاست خان و مان که بگوید خدا بیا
کوته شود بیابان چون قبله او بود		پیش و سپس چمن بود و سرو دلربا
کوهی که در ره آید هم پشت خم دهد		کای قاصدان معدن اجلال مرحبا
همچون حریر نرم شود سنگلاخ راه		چون او بود قلاوز آن راه و پیشوا
ما سایه وار در پی آن مه دوان شدیم		ای دوستان همدل و همراه الصلا
دل را رفیق ما کند آن کس که عذر هست		زیرا که دل سبک بود و چست و تیزپا
دل مصر می‌رود که به کشتیش وهم نیست		دل مکه می‌رود که نجوید مهاره را
از لنگی تنست و ز چالاکی دلست		کز تن نجست حق و ز دل جست آن وفا
اما کجاست آن تن همرنگ جان شده		آب و گلی شده‌ست بر ارواح پادشا
ارواح خیره مانده که این شوره خاک بین		از حد ما گذشت و ملک گشت و مقتدا
چه جای مقتدا که بدان جا که او رسید		گر پا نهیم پیش بسوزیم در شقا
این در گمان نبود در او طعن می‌زدیم		در هیچ آدمی منگر خوار ای کیا
ما همچو آب در گل و ریحان روان شویم		تا خاک‌های تشنه ز ما بر دهد گیا
بی دست و پاست خاک جگرگرم بهر آب		زین رو دوان دوان رود آن آب جوی‌ها
پستان آب می خلد ایرا که دایه اوست		طفل نبات را طلبد دایه جا به جا
ما را ز شهر روح چنین جذب‌ها کشید		در صد هزار منزل تا عالم فنا
باز از جهان روح رسولان همی‌رسند		پنهان و آشکار بازآ به اقربا
یاران نو گرفتی و ما را گذاشتی		ما بی‌تو ناخوشیم اگر تو خوشی ز ما
ای خواجه این ملالت تو ز آه اقرباست		با هر کی جفت گردی آنت کند جدا
خاموش کن که همت ایشان پی توست		تأثیر همت‌ست تصاریف ابتلا

شب رفت و هم تمام نشد ماجرای ما		ناچار گفتنی‌ست تمامی ماجرا
والله ز دور آدم تا روز رستخیز		کوته نگشت و هم نشود این درازنا
اما چنین نماید کاینک تمام شد		چون ترک گوید اشپو مرد رونده را
اشپوی ترک چیست که نزدیک منزلی		تا گرمی و جلادت و قوت دهد تو را
چون راه رفتنی‌ست توقف هلاکت‌ست		چونت قنق کند که بیا خرگه اندرآ
صاحب مروتی‌ست که جانش دریغ نیست		لیکن گرت بگیرد ماندی در ابتلا
بر ترک ظن بد مبر و متهم مکن		مستیز همچو هندو بشتاب همرها
کان جا در آتش است سه نعل از برای تو		وان جا به گوش تست دل خویش و اقربا
نگذارد اشتیاق کریمان که آب خوش		اندر گلوی تو رود ای یار باوفا
گر در عسل نشینی تلخت کنند زود		ور با وفا تو جفت شوی گردد آن جفا
خاموش باش و راه رو و این یقین بدان		سرگشته دارد آب غریبی چو آسیا

هر روز بامداد سلام علیکما		آن جا که شه نشیند و آن وقت مرتضا
دل ایستاد پیشش بسته دو دست خویش		تا دست شاه بخشد پایان زر و عطا
جان مست کاس و تا ابدالدهر گه گهی		بر خوان جسم کاسه نهد دل نصیب ما
تا زان نصیب بخشد دست مسیح عشق		مر مرده را سعادت و بیمار را دوا
برگ تمام یابد از او باغ عشرتی		هم بانوا شود ز طرب چنگل دوتا
در رقص گشته تن ز نواهای تن به تن		جان خود خراب و مست در آن محو و آن فنا
زندان شده بهشت ز نای و ز نوش عشق		قاضی عقل مست در آن مسند قضا
سوی مدرس خرد آیند در سؤال		کاین فتنه عظیم در اسلام شد چرا
مفتی عقل کل به فتوی دهد جواب		کاین دم قیامت‌ست روا کو و ناروا
در عیدگاه وصل برآمد خطیب عشق		با ذوالفقار و گفت مر آن شاه را ثنا
از بحر لامکان همه جان‌های گوهری		کرده نثار گوهر و مرجان جان‌ها
خاصان خاص و پردگیان سرای عشق		صف صف نشسته در هوسش بر در سرا
چون از شکاف پرده بر ایشان نظر کند		بس نعره‌های عشق برآید که مرحبا
می‌خواست سینه‌اش که سنایی دهد به چرخ		سینای سینه‌اش بنگنجید در سما
هر چار عنصرند در این جوش همچو دیک		نی نار برقرار و نه خاک و نم هوا
گه خاک در لباس گیا رفت از هوس		گه آب خود هوا شد از بهر این ولا
از راه روغناس شده آب آتشی		آتش شده ز عشق هوا هم در این فضا
ارکان به خانه خانه بگشته چو بیذقی		از بهر عشق شاه نه از لهو چون شما
ای بی‌خبر برو که تو را آب روشنی‌ست		تا وارهد ز آب و گلت صفوت صفا
زیرا که طالب صفت صفوت‌ست آب		وان نیست جز وصال تو با قلزم ضیا
ز آدم اگر بگردی او بی‌خدای نیست		ابلیس وار سنگ خوری از کف خدا
آری خدای نیست ولیکن خدای را		این سنتی‌ست رفته در اسرار کبریا
چون پیش آدم از دل و جان و بدن کنی		یک سجده‌ای به امر حق از صدق بی‌ریا
هر سو که تو بگردی از قبله بعد از آن		کعبه بگردد آن سو بهر دل تو را
مجموع چون نباشم در راه پس ز من		مجموع چون شوند رفیقان باوفا
دیوارهای خانه چو مجموع شد به نظم		آن گاه اهل خانه در او جمع شد دلا
چون کیسه جمع نبود باشد دریده درز		پس سیم جمع چون شود از وی یکی بیا
مجموع چون شوم چو به تبریز شد مقیم		شمس الحقی که او شد سرجمع هر علا

آمد بهار خرم آمد نگار ما		چون صد هزار تنگ شکر در کنار ما
آمد مهی که مجلس جان زو منورست		تا بشکند ز باده گلگون خمار ما
شاد آمدی بیا و ملوکانه آمدی		ای سرو گلستان چمن و لاله زار ما
پاینده باش ای مه و پاینده عمر باش		در بیشه جهان ز برای شکار ما
دریا به جوش از تو که بی‌مثل گوهری		کهسار در خروش که ای یار غار ما
در روز بزم ساقی دریاعطای ما		در روز رزم شیر نر و ذوالفقار ما
چونی در این غریبی و چونی در این سفر		برخیز تا رویم به سوی دیار ما
ما را به مشک و خم و سبوها قرار نیست		ما را کشان کنید سوی جویبار ما
سوی پری رخی که بر آن چشم‌ها نشست		آرام عقل مست و دل بی‌قرار ما
شد ماه در گدازش سوداش همچو ما		شد آفتاب از رخ او یادگار ما
ای رونق صباح و صبوح ظریف ما		وی دولت پیاپی بیش از شمار ما
هر چند سخت مستی سستی مکن بگیر		کارزد به هر چه گویی خمر و خمار ما
جامی چو آفتاب پرآتش بگیر زود		درکش به روی چون قمر شهریار ما
این نیم کاره ماند و دل من ز کار شد		کار او کند که هست خداوندگار ما

سر به گریبان درست صوفی اسرار را		تا چه برآرد ز غیب عاقبت کار را
می که به خم حقست راز دلش مطلق‌ست		لیک بر او هم دق‌ست عاشق بیدار را
آب چو خاکی بده باد در آتش شده		عشق به هم برزده خیمه این چار را
عشق که چادرکشان در پی آن سرخوشان		بر فلک بی‌نشان نور دهد نار را
حلقه این در مزن لاف قلندر مزن		مرغ نه‌ای پر مزن قیر مگو قار را
حرف مرا گوش کن باده جان نوش کن		بیخود و بی‌هوش کن خاطر هشیار را
پیش ز نفی وجود خانه خمار بود		قبله خود ساز زود آن در و دیوار را
مست شود نیک مست از می جام الست		پر کن از می پرست خانه خمار را
داد خداوند دین شمس حق‌ست این ببین		ای شده تبریز چین آن رخ گلنار را

چند گریزی ز ما چند روی جا به جا		جان تو در دست ماست همچو گلوی عصا
چند بکردی طواف گرد جهان از گزاف		زین رمه پر ز لاف هیچ تو دیدی وفا
روز دو سه‌ای زحیر گرد جهان گشته گیر		همچو سگان مرده گیر گرسنه و بی‌نوا
مرده دل و مرده جو چون پسر مرده شو		از کفن مرده ایست در تن تو آن قبا
زنده ندیدی که تا مرده نماید تو را		چند کشی در کنار صورت گرمابه را
دامن تو پرسفال پیش تو آن زر و مال		باورم آنگه کنی که اجل آرد فنا
گویی که زر کهن من چه کنم بخش کن		من به سما می‌روم نیست زر آن جا روا
جغد نه‌ای بلبلی از چه در این منزلی		باغ و چمن را چه شد سبزه و سرو و صبا

ای همه خوبی تو را پس تو که رایی که را		ای گل در باغ ما پس تو کجایی کجا
سوسن با صد زبان از تو نشانم نداد		گفت رو از من مجو غیر دعا و ثنا
از کف تو ای قمر باغ دهان پرشکر		وز کف تو بی‌خبر با همه برگ و نوا
سرو اگر سر کشید در قد تو کی رسید		نرگس اگر چشم داشت هیچ ندید او تو را
مرغ اگر خطبه خواند شاخ اگر گل فشاند		سبزه اگر تیز راند هیچ ندارد دوا
شرب گل از ابر بود شرب دل از صبر بود		ابر حریف گیاه صبر حریف صبا
هر طرفی صف زده مردم و دیو و دده		لیک در این میکده پای ندارند پا
هر طرفی‌ام بجو هر چه بخواهی بگو		ره نبری تار مو تا ننمایم هدی
گرم شود روی آب از تپش آفتاب		باز همش آفتاب برکشد اندر علا
بربردش خرد خرد تا که ندانی چه برد		صاف بدزدد ز درد شعشعه دلربا
زین سخن بوالعجب بستم من هر دو لب		لیک فلک جمله شب می‌زندت الصلا

ای که
به هنگام درد راحت جانی مرا		وِی
که به تلخی‌ فقر گنج روانی مرا
آنچه
نبرده ست وهم عقل ندیده‌ست و فهم		از تو
به جانم رسید قبله از آنی مرا
از کرمت من به ناز می‌نگرم در بقا		کی بفریبد شها دولت فانی مرا؟
نَغمَت آنکس که او مژده‌ی تو آورد		گر چه
به خوابی بود به ز اَغانی مرا
در رکعات نماز هست خیال تو شه!		واجب و
لازم چنانک سَبع مَثانی مرا
در گنه کافران رحم و شفاعت تو راست		مهتری
و سروری! سنگ‌دلانی مرا
گر کرم لایزال عرضه کند مُلک‌ها		پیش نهد
جمله‌ای کنز نهانی مرا
سجده
کنم من ز جان روی نهم من به خاک		گویم از این‌ها همه عشق فلانی مرا
عمر ابد پیش من هست زمان وصال		زانک نگنجد در او هیچ زمانی مرا
عمر، اَوانی‌ست
و وصل، شربت صافی در آن		بی تو
چه کار آید م رنج اَوانی مرا
بیست
هزار آرزو بود مرا پیش از این		در هوسش
خود نماند هیچ امانی مرا
از مدد لطف او ایمن گشتم از آنک		گوید
سلطان غیب: «لَستَ تَرانی» مرا
گوهر معنی اوست پر شده جان و دلم		اوست
اگر گفت نیست ثالث و ثانی مرا
رفت
وصالش به روح جسم نکرد التفات		گر چه
مجرد ز تن گشت عیانی مرا
پیر
شدم از غمش لیک چو تبریز را		نام بری بازگشت جمله جوانی مرا

از جهت ره زدن راه درآرد مرا		تا به کف رهزنان بازسپارد مرا
آنک زند هر دمی راه دو صد قافله		من چه زنم پیش او او به چه آرد مرا
من سر و پا گم کنم دل ز جهان برکنم		گر نفسی او به لطف سر بنخارد مرا
او ره خوش می‌زند رقص بر آن می‌کنم		هر دم بازی نو عشق برآرد مرا
گه به فسوس او مرا گوید کنجی نشین		چونک نشینم به کنج خود به درآرد مرا
ز اول امروزم او می‌بپراند چو باز		تا که چه گیرد به من بر کی گمارد مرا
همت من همچو رعد نکته من همچو ابر		قطره چکد ز ابر من چون بفشارد مرا
ابر من از بامداد دارد از آن بحر داد		تا که ز رعد و ز باد بر کی ببارد مرا
چونک ببارد مرا یاوه ندارد مرا		در کف صد گون نبات بازگذارد مرا

ای در ما را زده شمع سرایی درآ		خانه دل آن توست خانه خدایی درآ
خانه ز تو تافته‌ست روشنیی یافته‌ست		ای دل و جان جای تو ای تو کجایی درآ
ای صنم خانگی مایه دیوانگی		ای همه خوبی تو را پس تو کرایی درآ

گر نه تهی باشدی بیشترین جوی‌ها		خواجه چرا می‌دود تشنه در این کوی‌ها
خم که در او باده نیست هست خم از باد پر		خم پر از باد کی سرخ کند روی‌ها
هست تهی خارها نیست در او بوی گل		کور بجوید ز خار لطف گل و بوی‌ها
با طلب آتشین روی چو آتش ببین		بر پی دودش برو زود در این سوی‌ها
در حجب مشک موی روی ببین اه چه روی		آنک خدایش بشست دور ز روشوی‌ها
بر رخ او پرده نیست جز که سر زلف او		گاه چو چوگان شود گاه شود گوی‌ها
از غلط عاشقان از تبش روی او		صورت او می‌شود بر سر آن موی‌ها
هی که بسی جان‌ها موی به مو بسته‌اند		چون مگسان شسته‌اند بر سر چربوی‌ها
باده چو از عقل برد رنگ ندارد رواست		حسن تو چون یوسفیست تا چه کنم خوی‌ها
آهوی آن نرگسش صید کند جز که شیر		راست شود روح چون کژ کند ابروی‌ها
مفخر تبریزیان شمس حق بی‌زیان		توی به تو عشق توست باز کن این توی‌ها

باز بنفشه رسید جانب سوسن دوتا		باز گل لعل پوش می‌بدراند قبا
بازرسیدند شاد زان سوی عالم چو باد		مست و خرامان و خوش سبزقبایان ما
سرو علمدار رفت سوخت خزان را به تفت		وز سر که رخ نمود لاله شیرین لقا
سنبله با یاسمین گفت سلام علیک		گفت علیک السلام در چمن آی ای فتا
یافته معروفیی هر طرفی صوفیی		دست زنان چون چنار رقص کنان چون صبا
غنچه چو مستوریان کرده رخ خود نهان		باد کشد چادرش کای سره رو برگشا
یار در این کوی ما آب در این جوی ما		زینت نیلوفری تشنه و زردی چرا
رفت دی روترش کشته شد آن عیش کش		عمر تو بادا دراز ای سمن تیزپا
نرگس در ماجرا چشمک زد سبزه را		سبزه سخن فهم کرد گفت که فرمان تو را
گفت قرنفل به بید من ز تو دارم امید		گفت عزبخانه‌ام خلوت توست الصلا
سیب بگفت ای ترنج از چه تو رنجیده‌ای		گفت من از چشم بد می‌نشوم خودنما
فاخته با کو و کو آمد کان یار کو		کردش اشارت به گل بلبل شیرین نوا
غیر بهار جهان هست بهاری نهان		ماه رخ و خوش دهان باده بده ساقیا
یا قمرا طالعا فی الظلمات الدجی		نور مصابیحه یغلب شمس الضحی
چند سخن ماند لیک بی‌گه و دیرست نیک		هر چه به شب فوت شد آرم فردا قضا

اسیر شیشه کن آن جنیان دانا را		بریز خون دل آن خونیان صهبا را
ربوده‌اند کلاه هزار خسرو را		قبای لعل ببخشیده چهره ما را
به گاه جلوه چو طاووس عقل‌ها برده		گشاده چون دل عشاق پر رعنا را
ز عکسشان فلک سبز رنگ لعل شود		قیاس کن که چگونه کنند دل‌ها را
درآورند به رقص و طرب به یک جرعه		هزار پیر ضعیف بمانده برجا را
چه جای پیر که آب حیات خلاقند		که جان دهند به یک غمزه جمله اشیاء را
شکرفروش چنین چست هیچ کس دیده‌ست		سخن شناس کند طوطی شکرخا را
زهی لطیف و ظریف و زهی کریم و شریف		چنین رفیق بباید طریق بالا را
صلا زدند همه عاشقان طالب را		روان شوید به میدان پی تماشا را
اگر خزینه قارون به ما فروریزند		ز مغز ما نتوانند برد سودا را
بیار ساقی باقی که جان جان‌هایی		بریز بر سر سودا شراب حمرا را
دلی که پند نگیرد ز هیچ دلداری		بر او گمار دمی آن شراب گیرا را
زهی شراب که عشقش به دست خود پخته‌ست		زهی گهر که نبوده‌ست هیچ دریا را
ز دست زهره به مریخ اگر رسد جامش		رها کند به یکی جرعه خشم و صفرا را
تو مانده‌ای و شراب و همه فنا گشتیم		ز خویشتن چه نهان می‌کنی تو سیما را
ولیک غیرت لالاست حاضر و ناظر		هزار عاشق کشتی برای لالا را
به نفی لا لا گوید به هر دمی لالا		بزن تو گردن لا را بیار الا را
بده به لالا جامی از آنک می‌دانی		که علم و عقل رباید هزار دانا را
و یا به غمزه شوخت به سوی او بنگر		که غمزه تو حیاتی‌ست ثانی احیا را
به آب ده تو غبار غم و کدورت را		به خواب درکن آن جنگ را و غوغا را
خدای عشق فرستاد تا در او پیچیم		که نیست لایق پیچش ملک تعالی را
بماند نیم غزل در دهان و ناگفته		ولی دریغ که گم کرده‌ام سر و پا را
برآ بتاب بر افلاک شمس تبریزی		به مغز نغز بیارای برج جوزا را

اگر تو عاشق عشقی و عشق را جویا		بگیر خنجر تیز و ببر گلوی حیا
بدانک سد عظیم است در روش ناموس		حدیث بی‌غرض است این قبول کن به صفا
هزار گونه جنون از چه کرد آن مجنون		هزار شید برآورد آن گزین شیدا
گهی قباش درید و گهی به کوه دوید		گهی ز زهر چشید و گهی گزید فنا
چو عنکبوت چنان صیدهای زفت گرفت		ببین چه صید کند دام ربی الاعلی
چو عشق چهره لیلی بدان همه ارزید		چگونه باشد اسری بعبده لیلا
ندیده‌ای تو دواوین ویسه و رامین		نخوانده‌ای تو حکایات وامق و عذرا
تو جامه گرد کنی تا ز آب تر نشود		هزار غوطه تو را خوردنی‌ست در دریا
طریق عشق همه مستی آمد و پستی		که سیل پست رود کی رود سوی بالا
میان حلقه عشاق چون نگین باشی		اگر تو حلقه به گوش تکینی ای مولا
چنانک حلقه به گوش است چرخ را این خاک		چنانک حلقه به گوش است روح را اعضا
بیا بگو چه زیان کرد خاک از این پیوند		چه لطف‌ها که نکرده‌ست عقل با اجزا
دهل به زیر گلیم ای پسر نشاید زد		علم بزن چو دلیران میانه صحرا
به گوش جان بشنو از غریو مشتاقان		هزار غلغله در جو گنبد خضرا
چو برگشاید بند قبا ز مستی عشق		توهای و هوی ملک بین و حیرت حورا
چه اضطراب که بالا و زیر عالم راست		ز عشق کوست منزه ز زیر و از بالا
چو آفتاب برآمد کجا بماند شب		رسید جیش عنایت کجا بماند عنا
خموش کردم ای جان جان جان تو بگو		که ذره ذره ز عشق رخ تو شد گویا

درخت اگر متحرک بدی ز جای به جا		نه رنج اره کشیدی نه زخم‌های جفا
نه آفتاب و نه مهتاب نور بخشیدی		اگر مقیم بدندی چو صخره صما
فرات و دجله و جیحون چه تلخ بودندی		اگر مقیم بدندی به جای چون دریا
هوا چو حاقن گردد به چاه زهر شود		ببین ببین چه زیان کرد از درنگ هوا
چو آب بحر سفر کرد بر هوا در ابر		خلاص یافت ز تلخی و گشت چون حلوا
ز جنبش لهب و شعله چون بماند آتش		نهاد روی به خاکستری و مرگ و فنا
نگر به یوسف کنعان که از کنار پدر		سفر فتادش تا مصر و گشت مستثنا
نگر به موسی عمران که از بر مادر		به مدین آمد و زان راه گشت او مولا
نگر به عیسی مریم که از دوام سفر		چو آب چشمه حیوان‌ست یحیی الموتی
نگر به احمد مرسل که مکه را بگذاشت		کشید لشکر و بر مکه گشت او والا
چو بر براق سفر کرد در شب معراج		بیافت مرتبه قاب قوس او ادنی
اگر ملول نگردی یکان یکان شمرم		مسافران جهان را دو تا دو تا و سه تا
چو اندکی بنمودم بدان تو باقی را		ز خوی خویش سفر کن به خوی و خلق خدا

من از کجا غم و شادی این جهان ز کجا		من از کجا غم باران و ناودان ز کجا
چرا به عالم اصلی خویش وانروم		دل از کجا و تماشای خاکدان ز کجا
چو خر ندارم و خربنده نیستم ای جان		من از کجا غم پالان و کودبان ز کجا
هزارساله گذشتی ز عقل و وهم و گمان		تو از کجا و فشارات بدگمان ز کجا
تو مرغ چارپری تا بر آسمان پری		تو از کجا و ره بام و نردبان ز کجا
کسی تو را و تو کس را به بز نمی‌گیری		تو از کجا و هیاهای هر شبان ز کجا
هزار نعره ز بالای آسمان آمد		تو تن زنی و نجویی که این فغان ز کجا
چو آدمی به یکی مار شد برون ز بهشت		میان کژدم و ماران تو را امان ز کجا
دلا دلا به سررشته شو مثل بشنو		که آسمان ز کجایست و ریسمان ز کجا
شراب خام بیار و به پختگان درده		من از کجا غم هر خام قلتبان ز کجا
شرابخانه درآ و در از درون دربند		تو از کجا و بد و نیک مردمان ز کجا
طمع مدار که عمر تو را کران باشد		صفات حقی و حق را حد و کران ز کجا
اجل قفس شکند مرغ را نیازارد		اجل کجا و پر مرغ جاودان ز کجا
خموش باش که گفتی بسی و کس نشنید		که این دهل ز چه بام‌ست و این بیان ز کجا

روم به حجره خیاط عاشقان فردا		من درازقبا با هزار گز سودا
ببردت ز یزید و بدوزدت بر زید		بدین یکی کندت جفت و زان دگر عذرا
بدان یکیت بدوزد که دل نهی همه عمر		زهی بریشم و بخیه زهی ید بیضا
چو دل تمام نهادی ز هجر بشکافد		به زخم نادره مقراض اهبطوا منها
ز جمع کردن و تفریق او شدم حیران		به ثبت و محو چو تلوین خاطر شیدا
دل‌ست تخته پرخاک او مهندس دل		زهی رسوم و رقوم و حقایق و اسما
تو را چو در دگری ضرب کرد همچو عدد		ز ضرب خود چه نتیجه همی‌کند پیدا
چو ضرب دیدی اکنون بیا و قسمت بین		که قطره‌ای را چون بخش کرد در دریا
به جبر جمله اضداد را مقابله کرد		خمش که فکر دراشکست زین عجایب‌ها

چه نیکبخت کسی که خدای خواند تو را		درآ درآ به سعادت درت گشاد خدا
که برگشاید درها مفتح الابواب		که نزل و منزل بخشید نحن نزلنا
که دانه را بشکافد ندا کند به درخت		که سر برآر به بالا و می فشان خرما
که دردمید در آن نی که بود زیر زمین		که گشت مادر شیرین و خسرو حلوا
کی کرد در کف کان خاک را زر و نقره		کی کرد در صدفی آب را جواهرها
ز جان و تن برهیدی به جذبه جانان		ز قاب و قوس گذشتی به جذب او ادنی
هم آفتاب شده مطربت که خیز سجود		به سوی قامت سروی ز دست لاله صلا
چنین بلند چرا می‌پرد همای ضمیر		شنید بانگ صفیری ز ربی الاعلی
گل شکفته بگویم که از چه می‌خندد		که مستجاب شد او را از آن بهار دعا
چو بوی یوسف معنی گل از گریبان یافت		دهان گشاد به خنده که‌های یا بشرا
به دی بگوید گلشن که هر چه خواهی کن		به فر عدل شهنشه نترسم از یغما
چو آسمان و زمین در کفش کم از سیبی‌ست		تو برگ من بربایی کجا بری و کجا
چو اوست معنی عالم به اتفاق همه		بجز به خدمت معنی کجا روند اسما
شد اسم مظهر معنی کاردت ان اعرف		وز اسم یافت فراغت بصیرت عرفا
کلیم را بشناسد به معرفت‌هارون		اگر عصاش نباشد وگر ید بیضا
چگونه چرخ نگردد بگرد بام و درش		که آفتاب و مه از نور او کنند سخا
چو نور گفت خداوند خویشتن را نام		غلام چشم شو ایرا ز نور کرد چرا
از این همه بگذشتم نگاه دار تو دست		که می‌خرامد از آن پرده مست یوسف ما
چه جای دست بود عقل و هوش شد از دست		که ساقی‌ست دلارام و باده اش گیرا
خموش باش که تا شرح این همو گوید		که آب و تاب همان به که آید از بالا

ز بهر غیرت آموخت آدم اسما را		ببافت جامع کل پرده‌های اجزا را
برای غیر بود غیرت و چو غیر نبود		چرا نمود دو تا آن یگانه یکتا را
دهان پر است جهان خموش را از راز		چه مانع‌ست فصیحان حرف پیما را
به بوسه‌های پیاپی ره دهان بستند		شکرلبان حقایق دهان گویا را
گهی ز بوسه یار و گهی ز جام عقار		مجال نیست سخن را نه رمز و ایما را
به زخم بوسه سخن را چه خوش همی‌شکنند		به فتنه بسته ره فتنه را و غوغا را
چو فتنه مست شود ناگهان برآشوبند		چه چیز بند کند مست بی‌محابا را
چو موج پست شود کوه‌ها و بحر شود		که بیم آب کند سنگ‌های خارا را
چو سنگ آب شود آب سنگ پس می‌دان		احاطت ملک کامکار بینا را
چو جنگ صلح شود صلح جنگ پس می‌بین		صناعت کف آن کردگار دانا را
بپوش روی که روپوش کار خوبان‌ست		زبون و دستخوش و رام یافتی ما را
حریف بین که فتادی تو شیر با خرگوش		مکن مبند به کلی ره مواسا را
طمع نگر که منت پند می‌دهم که مکن		چنان که پند دهد نیم پشه عنقا را
چنان که جنگ کند روی زرد با صفرا		چنان که راه ببندد حشیش دریا را
اکنت صاعقه یا حبیب او نارا		فما ترکت لنا منزلا و لا دارا
بک الفخار ولکن بهیت من سکر		فلست افهم لی مفخرا و لا عارا
متی اتوب من الذنب توبتی ذنبی		متی اجار اذا العشق صار لی جارا
یقول عقلی لا تبدلن هدی بردی		اما قضیت به فی هلاک اوطارا

چو اندرآید یارم چه خوش بود به خدا		چو گیرد او به کنارم چه خوش بود به خدا
چو شیر پنجه نهد بر شکسته آهوی خویش		که ای عزیز شکارم چه خوش بود به خدا
گریزپای رهش را کشان کشان ببرند		بر آسمان چهارم چه خوش بود به خدا
بدان دو نرگس مستش عظیم مخمورم		چو بشکنند خمارم چه خوش بود به خدا
چو جان زار بلادیده با خدا گوید		که جز تو هیچ ندارم چه خوش بود به خدا
جوابش آید از آن سو که من تو را پس از این		به هیچ کس نگذارم چه خوش بود به خدا
شب وصال بیاید شبم چو روز شود		که روز و شب نشمارم چه خوش بود به خدا
چو گل شکفته شوم در وصال گلرخ خویش		رسد نسیم بهارم چه خوش بود به خدا
بیابم آن شکرستان بی‌نهایت را		که برد صبر و قرارم چه خوش بود به خدا
امانتی که به نه چرخ در نمی‌گنجد		به مستحق بسپارم چه خوش بود به خدا
خراب و مست شوم در کمال بی‌خویشی		نه بدروم نه بکارم چه خوش بود به خدا
به گفت هیچ نیایم چو پر بود دهنم		سر حدیث نخارم چه خوش بود به خدا

ز بامداد سعادت سه بوسه داد مرا		که بامداد عنایت خجسته باد مرا
به یاد آر دلا تا چه خواب دیدی دوش		که بامداد سعادت دری گشاد مرا
مگر به خواب بدیدم که مه مرا برداشت		ببرد بر فلک و بر فلک نهاد مرا
فتاده دیدم دل را خراب در راهش		ترانه گویان کاین دم چنین فتاد مرا
میان عشق و دلم پیش کارها بوده‌ست		که اندک اندک آیدهمی به یاد مرا
اگر نمود به ظاهر که عشق زاد ز من		همی‌بدان به حقیقت که عشق زاد مرا
ایا پدید صفاتت نهان چو جان ذاتت		به ذات تو که تویی جملگی مراد مرا
همی‌رسد ز توام بوسه و نمی‌بینم		ز پرده‌های طبیعت که این کی داد مرا
مبر وظیفه رحمت که در فنا افتم		فغان برآورم آن جا که داد داد مرا
به جای بوسه اگر خود مرا رسد دشنام		خوشم که حادثه کردست اوستاد مرا

مرا تو گوش گرفتی همی‌کشی به کجا		بگو که در دل تو چیست چیست عزم تو را
چه دیگ پخته‌ای از بهر من عزیزا دوش		خدای داند تا چیست عشق را سودا
چو گوش چرخ و زمین و ستاره در کف توست		کجا روند همان جا که گفته‌ای که بیا
مرا دو گوش گرفتی و جمله را یک گوش		که می‌زنم ز بن هر دو گوش طال بقا
غلام پیر شود خواجه‌اش کند آزاد		چو پیر گشتم از آغاز بنده کرد مرا
نه کودکان به قیامت سپیدمو خیزند		قیامت تو سیه موی کرد پیران را
چو مرده زنده کنی پیر را جوان سازی		خموش کردم و مشغول می‌شوم به دعا

رویم و خانه بگیریم پهلوی دریا		که داد اوست جواهر که خوی اوست سخا
بدان که صحبت جان را همی‌کند همرنگ		ز صحبت فلک آمد ستاره خوش سیما
نه تن به صحبت جان خوبروی و خوش فعل‌ست		چه می‌شود تن مسکین چو شد ز جان عذرا
چو دست متصل توست بس هنر دارد		چو شد ز جسم جدا اوفتاد اندر پا
کجاست آن هنر تو نه که همان دستی		نه این زمان فراق‌ست و آن زمان لقا
پس الله الله زنهار ناز یار بکش		که ناز یار بود صد هزار من حلوا
فراق را بندیدی خدات منما یاد		که این دعاگو به زین نداشت هیچ دعا
ز نفس کلی چون نفس جزو ما ببرید		به اهبطوا و فرود آمد از چنان بالا
مثال دست بریده ز کار خویش بماند		که گشت طعمه گربه زهی ذلیل و بلا
ز دست او همه شیران شکسته پنجه بدند		که گربه می‌کشدش سو به سو ز دست قضا
امید وصل بود تا رگیش می‌جنبد		که یافت دولت وصلت هزار دست جدا
مدار این عجب از شهریار خوش پیوند		که پاره پاره دود از کفش شدست سما
شه جهانی و هم پاره دوز استادی		بکن نظر سوی اجزای پاره پاره ما
چو چنگ ما بشکستی بساز و کش سوی خود		ز الست زخمه همی‌زن همی‌پذیر بلا
بلا کنیم ولیکن بلی اول کو		که آن چو نعره روحست وین ز کوه صدا
چو نای ما بشکستی شکسته را بربند		نیاز این نی ما را ببین بدان دم‌ها
که نای پاره ما پاره می‌دهد صد جان		که کی دمم دهد او تا شوم لطیف ادا

کجاست مطرب جان تا ز نعره‌های صلا		درافکند دم او در هزار سر سودا
بگفته‌ام که نگویم ولیک خواهم گفت		من از کجا و وفاهای عهدها ز کجا
اگر زمین به سراسر بروید از توبه		به یک دم آن همه را عشق بدرود چو گیا
از آنک توبه چو بندست بند نپذیرد		علو موج چو کهسار و غره دریا
میان ابروت ای عشق این زمان گرهیست		که نیست لایق آن روی خوب از آن بازآ
مرا به جمله جهان کار کس نیاید خوش		که کارهای تو دیدم مناسب و همتا
چو آفتاب جمالت برآمد از مشرق		ز ذره ذره شنیدم که نعم مولانا
حلاوتیست در آن آب بحر زخارت		که شد از او جگر آب را هم استسقا
خدای پهلوی هر درد دارویی بنهاد		چو درد عشق قدیمست ماند بی ز دوا
وگر دوا بود این را تو خود روا داری		به کاه گل که بیندوده است بام سما
کسی که نوبت الفقر فخر زد جانش		چه التفات نماید به تاج و تخت و لوا
چو باغ و راغ حقایق جهان گرفت همه		میان زهرگیاهی چرا چرند چرا
دهان پرست سخن لیک گفت امکان نیست		به جان جمله مردان بگو تو باقی را

چه خیره می‌نگری در رخ من ای برنا		مگر که در رخمست آیتی از آن سودا
مگر که بر رخ من داغ عشق می‌بینی		میان داغ نبشته که نحن نزلنا
هزار مشک همی‌خواهم و هزار شکم		که آب خضر لذیذست و من در استسقا
وفا چه می‌طلبی از کسی که بی‌دل شد		چو دل برفت برفت از پیش وفا و جفا
به حق این دل ویران و حسن معمورت		خوش است گنج خیالت در این خرابه ما
غریو و ناله جان‌ها ز سوی بی‌سویی		مرا ز خواب جهانید دوش وقت دعا
ز ناله گویم یا از جمال ناله کنان		ز ناله گوش پرست از جمالش آن عینا
قرار نیست زمانی تو را برادر من		ببین که می‌کشدت هر طرف تقاضاها
مثال گویی اندر میان صد چوگان		دوانه تا سر میدان و گه ز سر تا پا
کجاست نیت شاه و کجاست نیت گوی		کجاست قامت یار و کجاست بانگ صلا
ز جوش شوق تو من همچو بحر غریدم		بگو تو ای شه دانا و گوهر دریا گویا

بپخته است خدا بهر صوفیان حلوا		که حلقه حلقه نشستند و در میان حلوا
هزار کاسه سر رفت سوی خوان فلک		چو درفتاد از آن دیگ در دهان حلوا
به شرق و غرب فتادست غلغلی شیرین		چنین بود چو دهد شاه خسروان حلوا
پیاپی از سوی مطبخ رسول می‌آید		که پخته‌اند ملایک بر آسمان حلوا
به آبریز برد چونک خورد حلوا تن		به سوی عرش برد چونک خورد جان حلوا
به گرد دیگ دل ای جان چو کفچه گرد به سر		که تا چو کفچه دهان پر کنی از آن حلوا
دلی که از پی حلوا چو دیک سوخت سیاه		کرم بود که ببخشد به تای نان حلوا
خموش باش که گر حق نگویدش که بده		چه جای نان ندهد هم به صد سنان حلوا

برفت یار من و یادگار ماند مرا		رخ معصفر و چشم پرآب و وااسفا
دو دیده باشد پرنم چو در ویست مقیم		فرات و کوثر آب حیات جان افزا
چرا رخم نکند زرگری چو متصلست		به گنج بی‌حد و کان جمال و حسن و بها
چراست وااسفاگوی زانک یعقوبست		ز یوسف کش مه روی خویش گشته جدا
ز ناز اگر برود تا ستاره بار شوم		رسد چو می‌زندش آفتاب طال بقا
اگر چیم ز چراگاه جان برون کردست		کجاست زهره و یارا که گویمش که چرا
الست عشق رسید و هر آن که گفت بلی		گواه گفت بلی هست صد هزار بلا
بلا درست و بلادر تو را کند زیرک		خصوص در یتیمی که هست از آن دریا
منم کبوتر او گر براندم سر نی		کجا پرم نپرم جز که گرد بام و سرا
منم ز سایه او آفتاب عالمگیر		که سلطنت رسد آن را که یافت ظل هما
بس است دعوت دعوت بهل دعا می‌گو		مسیح رفت به چارم سما به پر دعا

به جان پاک تو ای معدن سخا و وفا		که صبر نیست مرا بی‌تو ای عزیز بیا
چه جای صبر که گر کوه قاف بود این صبر		ز آفتاب جدایی چو برف گشت فنا
ز دور آدم تا دور اعور دجال		چو جان بنده نبودست جان سپرده تو را
تو خواه باور کن یا بگو که نیست چنین		وفای عشق تو دارم به جان پاک وفا
ملامتم مکنید ار دراز می‌گویم		بود که کشف شود حال بنده پیش شما
که آتشیست که دیگ مرا همی‌جوشد		کز او شکاف کند گر رسد به سقف سما
اگر چه سقف سما ز آفتاب و آتش او		خلل نکرد و نگشت از تفش سیه سیما
روان شدست یکی جوی خون ز هستی من		خبر ندارم من کز کجاست تا به کجا
به جو چه گویم کای جو مرو چه جنگ کنم		برو بگو تو به دریا مجوش ای دریا
به حق آن لب شیرین که می‌دمی در من		که اختیار ندارد به ناله این سرنا
خموش باش و مزن آتش اندر این بیشه		نمی‌شکیبی می‌نال پیش او تنها

بیار آن که قرین را سوی قرین کشدا		فرشته را ز فلک جانب زمین کشدا
به هر شبی چو محمد به جانب معراج		براق عشق ابد را به زیر زین کشدا
به پیش روح نشین زان که هر نشست تو را		به خلق و خوی و صفت‌های همنشین کشدا
شراب عشق ابد را که ساقیش روح است		نگیرد و نکشد ور کشد چنین کشدا
برو بدزد ز پروانه خوی جانبازی		که آن تو را به سوی نور شمع دین کشدا
رسید وحی خدایی که گوش تیز کنید		که گوش تیز به چشم خدای بین کشدا
خیال دوست تو را مژده وصال دهد		که آن خیال و گمان جانب یقین کشدا
در این چهی تو چو یوسف خیال دوست رسن		رسن تو را به فلک‌های برترین کشدا
به روز وصل اگر عقل ماندت گوید		نگفتمت که چنان کن که آن به این کشدا
بجه بجه ز جهان همچو آهوان از شیر		گرفتمش همه کان است کان به کین کشدا
به راستی برسد جان بر آستان وصال		اگر کژی به حریر و قز کژین کشدا
بکش تو خار جفاها از آن که خارکشی		به سبزه و گل و ریحان و یاسمین کشدا
بنوش لعنت و دشنام دشمنان پی دوست		که آن به لطف و ثناها و آفرین کشدا
دهان ببند و امین باش در سخن داری		که شه کلید خزینه بر امین کشدا

شراب داد خدا مر مرا تو را سرکا		چو قسمتست چه جنگست مر مرا و تو را
شراب آن گل است و خمار حصه خار		شناسد او همه را و سزا دهد به سزا
شکر ز بهر دل تو ترش نخواهد شد		که هست جا و مقام شکر دل حلوا
تو را چو نوحه گری داد نوحه‌ای می‌کن		مرا چو مطرب خود کرد دردمم سرنا
شکر شکر چه بخندد به روی من دلدار		به روی او نگرم وارهم ز رو و ریا
اگر بدست ترش شکری تو از من نیز		طمع کن ای ترش ار نه محال را مفزا
وگر گریست به عالم گلی که تا من نیز		بگریم و بکنم نوحه‌ای چو آن گل‌ها
حقم نداد غمی جز که قافیه طلبی		ز بهر شعر و از آن هم خلاص داد مرا
بگیر و پاره کن این شعر را چو شعر کهن		که فارغست معانی ز حرف و باد و هوا

ز سوز شوق دل من همی‌زند عللا		که بوک دررسدش از جناب وصل صلا
دلست همچو حسین و فراق همچو یزید		شهید گشته دو صد ره به دشت کرب و بلا
شهید گشته به ظاهر حیات گشته به غیب		اسیر در نظر خصم و خسروی به خل
میان جنت و فردوس وصل دوست مقیم		رهیده از تک زندان جوع و رخص و غلا
اگر نه بیخ درختش درون غیب ملیست		چرا شکوفه وصلش شکفته است ملا
خموش باش و ز سوی ضمیر ناطق باش		که نفس ناطق کلی بگویدت افلا

سبکتری تو از آن دم که می‌رسد ز صبا		ز دم زدن نشود سیر و مانده کس جانا
ز دم زدن کی شود مانده یا کی سیر شود		تو آن دمی که خدا گفت یحیی الموتی
دهان گور شود باز و لقمه ایش کند		چو بسته گشت دهان تن از دم احیا
دمم فزون ده تا خیک من شود پرباد		که تا شوم ز دم تو سوار بر دریا
مباد روزی کاندر جهان تو درندمی		که یک گیاه نروید ز جمله صحرا
فروکش این دم زیرا تو را دمی دگر است		چو بسکلد ز لب این باد آن بود برجا

چو عشق را تو ندانی بپرس از شب‌ها		بپرس از رخ زرد و ز خشکی لب‌ها
چنان که آب حکایت کند ز اختر و ماه		ز عقل و روح حکایت کنند قالب‌ها
هزار گونه ادب جان ز عشق آموزد		که آن ادب نتوان یافتن ز مکتب‌ها
میان صد کس عاشق چنان بدید بود		که بر فلک مه تابان میان کوکب‌ها
خرد نداند و حیران شود ز مذهب عشق		اگر چه واقف باشد ز جمله مذهب‌ها
خضردلی که ز آب حیات عشق چشید		کساد شد بر آن کس زلال مشرب‌ها
به باغ رنجه مشو در درون عاشق بین		دمشق و غوطه و گلزارها و نیرب‌ها
دمشق چه که بهشتی پر از فرشته و حور		عقول خیره در آن چهره‌ها و غبغب‌ها
نه از نبیذ لذیذش شکوفه‌ها و خمار		نه از حلاوت حلواش دمل و تب‌ها
ز شاه تا به گدا در کشاکش طمعند		به عشق بازرهد جان ز طمع و مطلب‌ها
چه فخر باشد مر عشق را ز مشتریان		چه پشت باشد مر شیر را ز ثعلب‌ها
فراز نخل جهان پخته‌ای نمی‌یابم		که کند شد همه دندانم از مذنب‌ها
به پر عشق بپر در هوا و بر گردون		چو آفتاب منزه ز جمله مرکب‌ها
نه وحشتی دل عشاق را چو مفردها		نه خوف قطع و جداییست چون مرکب‌ها
عنایتش بگزیدست از پی جان‌ها		مسببش بخریدست از مسبب‌ها
وکیل عشق درآمد به صدر قاضی کاب		که تا دلش برمد از قضا و از گب‌ها
زهی جهان و زهی نظم نادر و ترتیب		هزار شور درافکند در مرتب‌ها
گدای عشق شمر هر چه در جهان طربیست		که عشق چون زر کانست و آن مذهب‌ها
سلبت قلبی یا عشق خدعه و دها		کذبت حاشا لکن ملاحه و بها
ارید ذکرک یا عشق شاکرا لکن		و لهت فیک و شوشت فکرتی و نها
به صد هزار لغت گر مدیح عشق کنم		فزونترست جمالش ز جمله دب‌ها

کجاست ساقی جان تا به هم زند ما را		بروبد از دل ما فکر دی و فردا را
چنو درخت کم افتد پناه مرغان را		چنو امیر بباید سپاه سودا را
روان شود ز ره سینه صد هزار پری		چو بر قنینه بخواند فسون احیا را
کجاست شیر شکاری و حمله‌های خوشش		که پر کنند ز آهوی مشک صحرا را
ز مشرقست و ز خورشید نور عالم را		ز آدمست در و نسل و بچه حوا را
کجاست بحر حقایق کجاست ابر کرم		که چشم‌های روان داده است خارا را
کجاست کان شه ما نیست لیک آن باشد		که چشم بند کند سحرهاش بینا را
چنان ببندد چشمت که ذره را بینی		میان روز و نبینی تو شمس کبری را
ز چشم بند ویست آنک زورقی بینی		میان بحر و نبینی تو موج دریا را
تو را طپیدن زورق ز بحر غمز کند		چنانک جنبش مردم به روز اعمی را
نخوانده‌ای ختم الله خدای مهر نهد		همو گشاید مهر و برد غطاها را
دو چشم بسته تو در خواب نقش‌ها بینی		دو چشم باز شود پرده آن تماشا را
عجب مدار اگر جان حجاب جانانست		ریاضتی کن و بگذار نفس غوغا را
عجبتر اینک خلایق مثال پروانه		همی‌پرند و نبینی تو شمع دل‌ها را
چه جرم کردی ای چشم ما که بندت کرد		بزار و توبه کن و ترک کن خطاها را
سزاست جسم بفرسودن این چنین جان را		سزاست مشی علی الراس آن تقاضا را
خموش باش که تا وحی‌های حق شنوی		که صد هزار حیاتست وحی گویا را

ز جام ساقی باقی چو خورده‌ای تو دلا		که لحظه لحظه برآری ز عربده عللا
مگر ز زهره شنیدی دلا به وقت صبوح		که بزم خاص نهادم صلای عیش صلا
بلا درست بلایش بنوش و دُر می‌بار		چه می‌گریزی آخر گریز توست بلا
پیاله بر کف زاهد ز خلق باکش نیست		میان خلق نشستست در خلاست خلا
زهی پیاله که در چشم سر همی‌ناید		ز دست ساقی معنی تو هم بنوش هلا

مرا بدید و نپرسید آن نگار چرا		ترش ترش بگذشت از دریچه یار چرا
سبب چه بود چه کردم که بد نمود ز من		که خاطرش بگرفتست این غبار چرا
ز بامداد چرا قصد خون عاشق کرد		چرا کشید چنین تیغ ذوالفقار چرا
چو دیدم آن گل او را که رنگ ریخته بود		دمید از دل مسکین هزار خار چرا
چو لب به خنده گشاید گشاده گردد دل		در آن لبست همیشه گشاد کار چرا
میان ابروی خود چون گره زند از خشم		گره گره شود از غم دل فگار چرا
زهی تعلق جان با گشاد و خنده او		یکی دمش که نبینم شوم نزار چرا
جهان سیه شود آن دم که رو بگرداند		نه روز ماند و نی عقل برقرار چرا
یکی نفس که دل یار ما ز ما برمید		چرا رمید ز ما لطف کردگار چرا
مگر که لطف خدا اوست ما غلط کردیم		وگر نه خوبی او گشت بی‌کنار چرا
برون صورت اگر لطف محض دادی روی		پیمبران ز چه گشتند پرده دار چرا

مبارکی که بود در همه عروسی‌ها		در این عروسی ما باد ای خدا تنها
مبارکی شب قدر و ماه روزه و عید		مبارکی ملاقات آدم و حوا
مبارکی ملاقات یوسف و یعقوب		مبارکی تماشای جنه المأوی
مبارکی دگر کان به گفت درناید		نثار شادی اولاد شیخ و مهتر ما
به همدمی و خوشی همچو شیر باد و عسل		به اختلاط و وفا همچو شکر و حلوا
مبارکی تبارک ندیم و ساقی باد		بر آنک گوید آمین بر آنک کرد دعا

یار ما دلدار ما عالم اسرار ما		یوسف دیدار ما رونق بازار ما
بر دم امسال ما عاشق آمد پار ما		مفلسانیم و تویی گنج ما دینار ما
کاهلانیم و تویی حج ما پیکار ما		خفتگانیم و تویی دولت بیدار ما
خستگانیم و تویی مرهم بیمار ما		ما خرابیم و تویی از کرم معمار ما
دوش گفتم عشق را ای شه عیار ما		سر مکش منکر مشو برده‌ای دستار ما
پس جوابم داد او کز توست این کار ما		هر چه گویی وادهد چون صدا کهسار ما
گفتمش خود ما کهیم این صدا گفتار ما		زانک که را اختیار نبود ای مختار ما
گفت بشنو اولا شمه‌ای ز اسرار ما		هر ستوری لاغری کی کشاند بار ما
گفتمش از ما ببر زحمت اخبار ما		بلبلی مستی بکن هم ز بوتیمار ما
هستی تو فخر ما هستی ما عار ما		احمد و صدیق بین در دل چون غار ما
می ننوشد هر میی مست دردی خوار ما		خور ز دست شه خورد مرغ خوش منقار ما
چون بخسپد در لحد قالب مردار ما		رسته گردد زین قفس طوطی طیار ما
خود شناسد جای خود مرغ زیرکسار ما		بعد ما پیدا کنی در زمین آثار ما
گر به بستان بی‌توایم خار شد گلزار ما		ور به زندان با توایم گل بروید خار ما
گر در آتش با توایم نور گردد نار ما		ور به جنت بی‌توایم نار شد انوار ما
از تو شد باز سپید زاغ ما و سار ما		بس کن و دیگر مگو کاین بود گفتار ما

هله ای کیا نفسی بیا		در عیش را سره برگشا
این فلان چه شد آن فلان چه شد		نبود مرا سر ماجرا
نهلد کسی سر زلف او		نرهد دلی ز چنین لقا
نکند کسی ز خوشی سفر		نرود کسی ز چنین سرا
بهل این همه بده آن قدح		که شنیده‌ام کرم شما
قدحی که آن پر دل شود		بپرد دلم به سوی سما
خمش این نفس دم دل مزن		که فدای تو دل و جان ما

کرانی ندارد بیابان ما		قراری ندارد دل و جان ما
جهان در جهان نقش و صورت گرفت		کدامست از این نقش‌ها آن ما
چو در ره ببینی بریده سری		که غلطان رود سوی میدان ما
از او پرس از او پرس اسرار ما		کز او بشنوی سر پنهان ما
چه بودی که یک گوش پیدا شدی		حریف زبان‌های مرغان ما
چه بودی که یک مرغ پران شدی		برو طوق سر سلیمان ما
چه گویم چه دانم که این داستان		فزونست از حد و امکان ما
چگونه زنم دم که هر دم به دم		پریشانترست این پریشان ما
چه کبکان و بازان ستان می‌پرند		میان هوای کهستان ما
میان هوایی که هفتم هواست		که بر اوج آنست ایوان ما
از این داستان بگذر از من مپرس		که درهم شکستست دستان ما
صلاح الحق و دین نماید تو را		جمال شهنشاه و سلطان ما

تو جان و جهانی کریما مرا		چه جان و جهان از کجا تا کجا
که جان خود چه باشد بر عاشقان		جهان خود چه باشد بر اولیا
نه بر پشت گاویست جمله زمین		که در مرغزار تو دارد چرا
در آن کاروانی که کل زمین		یکی گاوبارست و تو ره نما
در انبار فضل تو بس دانه‌هاست		که آن نشکند زیر هفت آسیا
تو در چشم نقاش و پنهان ز چشم		زهی چشم بند و زهی سیمیا
تو را عالمی غیر هجده هزار		زهی کیمیا و زهی کبریا
یکی بیت دیگر بر این قافیه		بگویم بلی وام دارم تو را
که نگزارد این وام را جز فقیر		که فقرست دریای در وفا
غنی از بخیلی غنی مانده‌ست		فقیر از سخاوت فقیر از سخا

نرد کف تو بردست مرا		شیر غم تو خوردست مرا
گشتم چو خلیل اندر غم تو		آتشکده‌ها سردست مرا
در خاک فنا ای دل بمران		کز راندن تو گردست مرا
می‌ران فرسی در گلشن جان		کز گلشن جان وردست مرا
در شادی ما وهمی نرسد		کاین خنده گری پرده‌ست مرا
صد رخ ز درون سرخ‌ست مرا		یک رخ ز برون زردست مرا
ای احول ده این هر دو جهان		کز راحت تو دردست مرا
در رهبریت ای مرد طلب		بر هر سر ره مردست مرا
خاموش و مجو تو شهرت خود		کز راحت تو دردست مرا

خیک دل ما مشک تن ما		خوش نازکنان بر پشت سقا
از چشمه جان پر کرد شکم		کای تشنه بیا ای تشنه بیا
سقا پنهان وان مشک عیان		لیکن نبود از مشک جدا
گر رقص کند آن شیر علم		رقصش نبود جز رقص هوا
دورم ز نظر فعلم بنگر		تا بوی بود بر عود گوا
از بوی تو جان قانع نشود		ای چشمه جان ای چشم رضا

بگشا در بیا درآ که مبا عیش بی‌شما		به حق چشم مست تو که تویی چشمه وفا
سخنم بسته می‌شود تو یکی زلف برگشا		انا و الشمس و الضحی تلف الحب و الولا
انا فی العشق آیه فاقرونی علی الملا		امه العشق فاعرجوا دونکم سلم الهوی
دیدمش مست می‌گذشت گفتم ای ماه تا کجا		گفت نی همچنین مکن همچنین در پیم بیا
در پیش چون روان شدم برگرفت تیز تیزپا		در پی گام تیز او چه محل باد و برق را
انا منذ رایتهم انا صرت بلا انا		صوره فی زجاجه نور الارض و السما
رکب القلب نوره فجلی القلب و اصطفی		کل من رام نوره استضا مثله استضا
کیف یلقاه غیره کل من غیر فنا		تو بیا بی‌تو پیش من که تو نامحرمی تو را
به ثنا لابه کردمش گفتم ای جان جان فزا		گفت یک دم ثنا مگو که دوی هست در ثنا
تو دو لب از دوی ببند بگشا دیده بقا		ز لب بسته گر سخن بگشاید گشا گشا
ان علینا بیانه تو میا در میان ما		چو در خانه دید تنگ بکند مرد جامه‌ها
نی که هر شب روان تو ز تنت می‌شود جدا		به میان روان تو صفتی هست ناسزا
که گر آن ریگ نیستی نامدی باز چون صبا		شب نرفتی دوان دوان به لب قلزم صفا
بازآمد و تا ویست بنده بنده‌ست خدا خدا		ماند در کیسه بدن چو زر و سیم ناروا
جان بنه بر کف طلب که طلب هست کیمیا		تا تن از جان جدا شدن مشو از جان جان جدا
گر چه نی را تهی کنند نگذارند بی‌نوا		رو پی شیر و شیر گیر که علیی و مرتضی
نیست بودی تو قرن‌ها بر تو خواندند هل اتی		خط حقست نقش دل خط حق را مخوان خطا
الفی لا شود و تو ز الف لام گشت لا		هله دست و دهان بشو که لبش گفت الصلا
چو به حق مشتغل شدی فارغ از آب و گل شدی		چو که بی‌دست و دل شدی دست درزن در این ابا

چه شدی گر تو همچون من شدییی عاشق ای فتا		همه روز اندر آن جنون همه شب اندر این بکا
ز دو چشمت خیال او نشدی یک دمی نهان		که دو صد نور می‌رسد به دو دیده از آن لقا
ز رفیقان گسستیی ز جهان دست شستیی		که مجرد شدم ز خود که مسلم شدم تو را
چو بر این خلق می‌تنم مثل آب و روغنم		ز برونیم متصل به درونه ز هم جدا
ز هوس‌ها گذشتیی به جنون بسته گشتیی		نه جنونی ز خلط و خون که طبیبش دهد دوا
که طبیبان اگر دمی‌بچشندی از این غمی		بجهندی ز بند خود بدرندی کتاب‌ها
هله زین جمله درگذر بطلب معدن شکر		که شوی محو آن شکر چو لبن در زلوبیا

از برای صلاح مجنون را		بازخوان ای حکیم افسون را
از برای علاج بی‌خبری		درج کن در نبیذ افیون را
چون نداری خلاص بی‌چون شو		تا ببینی جمال بی‌چون را
دل پرخون ببین تو ای ساقی		درده آن جام لعل چون خون را
زانک عقل از برای مادونی		سجده آرد ز حرص هر دون را
باده خواران به نیم جو نخرند		این دو قرص درست گردون را
نخوت عشق را ز مجنون پرس		تا که در سر چهاست مجنون را
گمرهی‌های عشق بردرد		صد هزاران طریق و قانون را
ای صبا تو برو بگو از من		از کرم بحر در مکنون را
گر چه از خشم گفته‌ای نکنم		روح بخش این حماء مسنون را
شمس تبریز موسی عهدی		در فراقت مدارهارون را

صد دهل می‌زنند در دل ما		بانگ آن بشنویم ما فردا
پنبه در گوش و موی در چشمست		غم فردا و وسوسه سودا
آتش عشق زن در این پنبه		همچو حلاج و همچو اهل صفا
آتش و پنبه را چه می‌داری		این دو ضدند و ضد نکرد بقا
چون ملاقات عشق نزدیکست		خوش لقا شو برای روز لقا
مرگ ما شادی و ملاقاتست		گر تو را ماتمست رو زین جا
چونک زندان ماست این دنیا		عیش باشد خراب زندان‌ها
آنک زندان او چنین خوش بود		چون بود مجلس جهان آرا
تو وفا را مجو در این زندان		که در این جا وفا نکرد وفا

بانگ تسبیح بشنو از بالا		پس تو هم سبح اسمه الاعلی
گل و سنبل چرد دلت چون یافت		مرغزاری که اخرج المرعی
یعلم الجهر نقش این آهوست		ناف مشکین او و مایخفی
نفس آهوان او چو رسید		روح را سوی مرغزار هدی
تشنه را کی بود فراموشی		چون سنقرئک فلا تنسی

گوش من منتظر پیام تو را		جان به جان جسته یک سلام تو را
در دلم خون شوق می‌جوشد		منتظر بوی جوش جام تو را
ای ز شیرینی و دلاویزی		دانه حاجت نبوده دام تو را
کرده شاهان نثار تاج و کمر		مر قبای کمین غلام تو را
ز اول عشق من گمان بردم		که تصور کنم ختام تو را
سلسله‌ام کن به پای اشتر بند		من طمع کی کنم سنام تو را
آنک شیری ز لطف تو خوردست		مرگ بیند یقین فطام تو را
به حق آن زبان کاشف غیب		که به گوشم رسان پیام تو را
به حق آن سرای دولت بخش		بنمایم ز دور بام تو را
گر سر از سجده تو سود کند		چه زیانست لطف عام تو را
شمس تبریز این دل آشفته		بر جگر بسته است نام تو را

دل بر ما شدست دلبر ما		گل ما بی‌حدست و شکر ما
ما همیشه میان گلشکریم		زان دل ما قویست در بر ما
زهره دارد حوادث طبعی		که بگردد بگرد لشکر ما
ما به پر می‌پریم سوی فلک		زانک عرشیست اصل جوهر ما
ساکنان فلک بخور کنند		از صفات خوش معنبر ما
همه نسرین و ارغوان و گلست		بر زمین شاهراه کشور ما
نه بخندد نه بشکفد عالم		بی نسیم دم منور ما
ذره‌های هوا پذیرد روح		از دم عشق روح پرور ما
گوش‌ها گشته‌اند محرم غیب		از زبان و دل سخنور ما
شمس تبریز ابرسوز شدست		سایه‌اش کم مباد از سر ما

هین که منم بر در در برگشا		بستن در نیست نشان رضا
در دل هر ذره تو را درگهیست		تا نگشایی بود آن در خفا
فالق اصباحی و رب الفلق		باز کنی صد در و گویی درآ
نی که منم بر در بلک توی		راه بده در بگشا خویش را
آمد کبریت بر آتشی		گفت برون آ بر من دلبرا
صورت من صورت تو نیست لیک		جمله توام صورت من چون غطا
صورت و معنی تو شوم چون رسی		محو شود صورت من در لقا
آتش گفتش که برون آمدم		از خود خود روی بپوشم چرا
هین بستان از من تبلیغ کن		بر همه اصحاب و همه اقربا
کوه اگر هست چو کاهش بکش		داده امت من صفت کهربا
کاه ربای من که می‌کشد		نه از عدم آوردم کوه حرا
در دل تو جمله منم سر به سر		سوی دل خویش بیا مرحبا
دلبرم و دل برم ایرا که هست		جوهر دل زاده ز دریای ما
نقل کنم ور نکنم سایه را		سایه من کی بود از من جدا
لیک ز جایش ببرم تا شود		وصلت او ظاهر وقت جلا
تا که بداند که او فرع ماست		تا که جدا گردد او از عدا
رو بر ساقی و شنو باقیش		تات بگوید به زبان بقا

پیشتر آ پیشتر ای بوالوفا		از من و ما بگذر و زوتر بیا
پیشتر آ درگذر از ما و من		پیشتر آ تا نه تو باشی نه ما
کبر و تکبر بگذار و بگیر		در عوض کبر چنین کبریا
گفت الست و تو بگفتی بلی		شکر بلی چیست کشیدن بلا
سر بلی چیست که یعنی منم		حلقه زن درگه فقر و فنا
هم برو از جا و هم از جا مرو		جا ز کجا حضرت بی‌جا کجا
پاک شو از خویش و همه خاک شو		تا که ز خاک تو بروید گیا
ور چو گیا خشک شوی خوش بسوز		تا که ز سوز تو فروزد ضیا
ور شوی از سوز چو خاکستری		باشد خاکستر تو کیمیا
بنگر در غیب چه سان کیمیاست		کو ز کف خاک بسازد تو را
از کف دریا بنگارد زمین		دود سیه را بنگارد سما
لقمه نان را مدد جان کند		باد نفس را دهد این علم‌ها
پیش چنین کار و کیا جان بده		فقر به جان داند جود و سخا
جان پر از علت او را دهی		جان بستانی خوش و بی‌منتها
بس کنم این گفتن و خامش کنم		در خمشی به سخن جان فزا

نذر کند یار که امشب تو را		خواب نباشد ز طمع برتر آ
حفظ دماغ آن مدمغ بود		چونک سهر باید یار مرا
هست دماغ تو چو زیت چراغ		هست چراغ تن ما بی‌وفا
گر دبه پر زیت بود سود نیست		صبح شود گشت چراغت فنا
دعوت خورشید به از زیت تو		چند چراغ ارزد آن یک صلا
چشم خوشش را ابدا خواب نیست		مست کند چشم همه خلق را
جمله بخسپند و تبسم کند		چشم خوشش بر خلل چشم‌ها
پس لمن الملک برآید به چرخ		کو ملکان خوش زرین قبا
کو امرا کو وزرا کو مهان		بهر بلادالله حافظ کجا
اهل علم چون شد و اهل قلم		دیو نیابی تو به دیوان سرا
خانه و تنشان شده تاریک و تنگ		چونک ببردیم یکی دم ضیا
گرد که بادش برود چون شود		افتد بر خاک سیه بی‌نوا
چون بجهند از حجب خواب خویش		بازبمالند سبال جفا
اه چه فراموش گرند این گروه		دانششان هیچ ندارد بقا
زود فراموش شود سوز شمع		بر دل پروانه ز جهل و عما
بازبیاید به پر نیم سوز		بازبسوزد چو دل ناسزا
نذر تو کن حکم تو کن حاکمی		بر شب و بر روز و سحر ای خدا

چند نهان داری آن خنده را		آن مه تابنده فرخنده را
بنده کند روی تو صد شاه را		شاه کند خنده تو بنده را
خنده بیاموز گل سرخ را		جلوه کن آن دولت پاینده را
بسته بدانست در آسمان		تا بکشد چون تو گشاینده را
دیده قطار شترهای مست		منتظرانند کشاننده را
زلف برافشان و در آن حلقه کش		حلق دو صد حلقه رباینده را
روز وصالست و صنم حاضرست		هیچ مپا مدت آینده را
عاشق زخمست دف سخت رو		میل لبست آن نی نالنده را
بر رخ دف چند طپانچه بزن		دم ده آن نای سگالنده را
ور به طمع ناله برآرد رباب		خوش بگشا آن کف بخشنده را
عیب مکن گر غزل ابتر بماند		نیست وفا خاطر پرنده را

باده ده آن یار قدح باره را		یار ترش روی شکرپاره را
منگر آن سوی بدین سو گشا		غمزه غمازه خون خواره را
دست تو می‌مالد بیچاره وار		نه به کفش چاره بیچاره را
خیره و سرگشته و بی‌کار کن		این خرد پیر همه کاره را
ای کرمت شاه هزاران کرم		چشمه فرستی جگر خاره را
طفل دوروزه چو ز تو بو برد		می‌کشد او سوی تو گهواره را
ترک کند دایه و صد شیر را		ای بدل روغن کنجاره را
خوب کلیدی در بربسته را		خوب کمندی دل آواره را
کار تو این باشد ای آفتاب		نور فرستی مه و استاره را
منتظرش باش و چو مه نور گیر		ترک کن این گنگل و نظاره را
رحمت تو مهره دهد مار را		خانه دهد عقرب جراره را
یاد دهد کار فراموش را		باد دهد خاطر سیاره را
هر بت سنگین ز دمش زنده شد		تا چه دمست آن بت سحاره را
خامش کن گفت از این عالم است		ترک کن این عالم غداره را

خیز صبوحی کن و درده صلا		خیز که صبح آمد و وقت دعا
کوزه پر از می کن و در کاسه ریز		خیز مزن خنبک و خم برگشا
دور بگردان و مرا ده نخست		جان مرا تازه کن ای جان فزا
خیز که از هر طرفی بانگ چنگ		در فلک انداخت ندا و صدا
تنتن تنتن شنو و تن مزن		وقت تو خوش ای قمر خوش لقا
در سرم افکن می و پابند کن		تا نروم بیهده از جا به جا
زان کف دریاصفت درنثار		آب درانداز چو کشتی مرا
پاره چوبی بدم و از کفت		گشته‌ام ای موسی جان اژدها
عازر وقتم به دمت ای مسیح		حشر شدم از تک گور فنا
یا چو درختم که به امر رسول		بیخ کشان آمدم اندر فلا
هم تو بده هم تو بگو زین سپس		ای دهن و کف تو گنج بقا
خسرو تبریز تویی شمس دین		سرور شاهان جهان علا

داد دهی ساغر و پیمانه را		مایه دهی مجلس و میخانه را
مست کنی نرگس مخمور را		پیش کشی آن بت دردانه را
جز ز خداوندی تو کی رسد		صبر و قرار این دل دیوانه را
تیغ برآور هله ای آفتاب		نور ده این گوشه ویرانه را
قاف تویی مسکن سیمرغ را		شمع تویی جان چو پروانه را
چشمه حیوان بگشا هر طرف		نقل کن آن قصه و افسانه را
مست کن ای ساقی و در کار کش		این بدن کافر بیگانه را
گر نکند رام چنین دیو را		پس چه شد آن ساغر مردانه را
نیم دلی را به چه آرد که او		پست کند صد دل فرزانه را
از پگه امروز چه خوش مجلسیست		آن صنم و فتنه فتانه را
بشکند آن چشم تو صد عهد را		مست کند زلف تو صد شانه را
یک نفسی بام برآ ای صنم		رقص درآر استن حنانه را
شرح فتحنا و اشارات آن		قفل بگوید سر دندانه را
شاه بگوید شنود پیش من		ترک کنم گفت غلامانه را

لعل لبش داد کنون مر مرا		آنچ تو را لعل کند مر مرا
گلبن خندان به دل و جان بگفت		برگ منت هست به گلشن برآ
گر نخریدست جهان را ز غم		مژده چرا داد خدا کاشتری
در بن خانه‌ست جهان تنگ و منگ		زود برآیید به بام سرا
صورت اقبال شکرریز گفت		شکر چو کم نیست شکایت چرا
ساغر بر دست خرامان رسید		فخر من و فخر همه ماورا
جام مباح آمد هین نوش کن		با زره از غابر و از ماجرا
ساغر اول چو دود بر سرت		سجده کند عقل جنون تو را
فاش مکن فاش تو اسرار عرش		در سخنی زاده ز تحت الثری

گر بنخسبی شبی ای مه لقا		رو به تو بنماید گنج بقا
گرم شوی شب تو به خورشید غیب		چشم تو را باز کند توتیا
امشب استیزه کن و سر منه		تا که ببینی ز سعادت عطا
جلوه گه جمله بتان در شبست		نشنود آن کس که بخفت الصلا
موسی عمران نه به شب دید نور		سوی درختی که بگفتش بیا
رفت به شب بیش ز ده ساله راه		دید درختی همه غرق ضیا
نی که به شب احمد معراج رفت		برد براقیش به سوی سما
روز پی کسب و شب از بهر عشق		چشم بدی تا که نبیند تو را
خلق بخفتند ولی عاشقان		جمله شب قصه کنان با خدا
گفت به داوود خدای کریم		هر کی کند دعوی سودای ما
چون همه شب خفت بود آن دروغ		خواب کجا آید مر عشق را
زان که بود عاشق خلوت طلب		تا غم دل گوید با دلربا
تشنه نخسپید مگر اندکی		تشنه کجا خواب گران از کجا
چونک بخسپید به خواب آب دید		یا لب جو یا که سبو یا سقا
جمله شب می رسد از حق خطاب		خیز غنیمت شمر ای بی‌نوا
ور نه پس مرگ تو حسرت خوری		چونک شود جان تو از تن جدا
جفت ببردند و زمین ماند خام		هیچ ندارد جز خار و گیا
من شدم از دست تو باقی بخوان		مست شدم سر نشناسم ز پا
شمس حق مفخر تبریزیان		بستم لب را تو بیا برگشا

پیش کش آن شاه شکرخانه را		آن گهر روشن دردانه را
آن شه فرخ رخ بی‌مثل را		آن مه دریادل جانانه را
روح دهد مرده پوسیده را		مهر دهد سینه بیگانه را
دامن هر خار پر از گل کند		عقل دهد کله دیوانه را
در خرد طفل دوروزه نهد		آنچ نباشد دل فرزانه را
طفل کی باشد تو مگر منکری		عربده استن حنانه را
مست شوی و شه مستان شوی		چونک بگرداند پیمانه را
بیخودم و مست و پراکنده مغز		ور نه نکو گویم افسانه را
با همه بشنو که بباید شنود		قصه شیرین غریبانه را
بشکند آن روی دل ماه را		بشکند آن زلف دو صد شانه را
قصه آن چشم کی یارد گزارد		ساحر ساحرکش فتانه را
بیند چشمش که چه خواهد شدن		تا ابد او بیند پیشانه را
راز مگو رو عجمی ساز خویش		یاد کن آن خواجه علیانه را

چرخ فلک با همه کار و کیا		گرد خدا گردد چون آسیا
گرد چنین کعبه کن ای جان طواف		گرد چنین مایده گرد ای گدا
بر مثل گوی به میدانش گرد		چونک شدی سرخوش بی‌دست و پا
اسب و رخت راست بر این شه طواف		گر چه بر این نطع روی جا به جا
خاتم شاهیت در انگشت کرد		تا که شوی حاکم و فرمانروا
هر که به گرد دل آرد طواف		جان جهانی شود و دلربا
همره پروانه شود دلشده		گردد بر گرد سر شمع‌ها
زانک تنش خاکی و دل آتشی‌ست		میل سوی جنس بود جنس را
گرد فلک گردد هر اختری		زانک بود جنس صفا با صفا
گرد فنا گردد جان فقیر		بر مثل آهن و آهن ربا
زانک وجودست فنا پیش او		شسته نظر از حول و از خطا
مست همی‌کرد وضو از کمیز		کز حدثم بازرهان ربنا
گفت نخستین تو حدث را بدان		کژمژ و مقلوب نباید دعا
زانک کلیدست و چو کژ شد کلید		وا شدن قفل نیابی عطا
خامش کردم همگان برجهید		قامت چون سرو بتم زد صلا
خسرو تبریز شهم شمس دین		بستم لب را تو بیا برگشا

هان ای طبیب عاشقان سوداییی دیدی چو ما		یا صاحبی اننی مستهلک لو لاکما
ای یوسف صد انجمن یعقوب دیدستی چو من		اصفر خدی من جوی و ابیض عینی من بکا
از چشم یعقوب صفی اشکی دوان بین یوسفی		تجری دموعی بالولا من مقلتی عین الولا
صد مصر و صد شکرستان درجست اندر یوسفان		الصید جل او صغر فالکل فی جوف الفرا
اسباب عشرت راست شد هر چه دلم می‌خواست شد		فالوقت سیف قاطع لا تفتکر فیما مضی
جان باز اندر عشق او چون سبط موسی را مگو		اذهب و ربک قاتلا انا قعودها هنا
هرگز نبینی در جهان مظلومتر زین عاشقان		قولوا لاصحاب الحجی رفقا بارباب الهوی
گر درد و فریادی بود در عاقبت دادی بود		من فضل رب محسن عدل علی العرش استوی
گر واقفی بر شرب ما وز ساقی شیرین لقا		الزمه و اعلم ان ذا من غیره لا یرتجی
کردیم جمله حیله‌ها ای حیله آموز نهی		ماذا تری فیما تری یا من یری ما لا یری
خاموش و باقی را بجو از ناطق اکرام خو		فالفهم من ایحائه من کل مکروه شفا

فیما تری فیما تری یا من یری و لا یری		العیش فی اکنافنا و الموت فی ارکاننا
ان تدننا طوبی لنا ان تحفنا یا ویلنا		یا نور ضؤ ناظرا یا خاطرا مخاطرا
ندعوک ربا حاضرا من قلبنا تفاخرا		فکن لنا فی ذلنا برا کریما غافرا
من می‌روم توکلی در این ره و در این سرا		اگر نواله‌ای رسد نیمی مرا نیمی تو را
خود کی رود کشتی در او که او تهی بیرون رود		کیل گهر همی‌رسد بر مشتری و مشترا
کیل گهر همی‌رسد قرص قمر همی‌رسد		نور بصر همی‌رسد اندکترین چیزها
خوش اندرآ در انجمن جز بر شکر لگد مزن		جز بر قرابی‌ها مزن جر بر بتان جان فزا

به شکرخنده اگر می‌ببرد جان مرا		متع الله فوادی بحبیبی ابدا
جانم آن لحظه بخندد که ویش قبض کند		انما یوم اجزای اذا اسکرها
مغز هر ذره چو از روزن او مست شود		سبحت راقصه عز حبیبی و علا
چونک از خوردن باده همگی باده شوم		انا نقل و مدام فاشربانی و کلا
هله ای روز چه روزی تو که عمر تو دراز		یوم وصل و رحیق و نعیم و رضا
تن همچون خم ما را پی آن باده سرشت		نعم ما قدر ربی لفوادی و قضا
خم سرکه دگرست و خم دوشاب دگر		کان فی خابیه الروح نبیذ فغلی
چون بخسپد خم باده پی آن می‌جوشد		انما القهوه تغلی لشرور و دما
می منم خود که نمی‌گنجم در خم جهان		برنتابد خم نه چرخ کف و جوش مرا
می مرده چه خوری هین تو مرا خور که میم		انا زق ملئت فیه شراب و سقا
وگرت رزق نباشد من و یاران بخوریم		فانصتوا و اعترفوا معشرا اخوان صفا

لی حبیب حبه یشوی الحشا		لو یشا یمشی علی عینی مشا
روز آن باشد که روزیم او بود		ای خوشا آن روز و روزی ای خوشا
آن چه باشد کو کند کان نیست خوش		قد رضینا یفعل الله ما یشا
خار او سرمایه گل‌ها بود		انه المنان فی کشف الغشا
هر چه گفتی یا شنیدی پوست بود		لیس لب العشق سرا قد فشا
کی به قشر پوست‌ها قانع شود		ذو لباب فی التجلی قد نشا
من خمش کردم غمش خامش نکرد		عافنا من شر واش قد وشا

راح بفیها و الروح فیها		کم اشتهیها قم فاسقنیها
این راز یارست این ناز یارست		آواز یارست قم فاسقنیها
ادرکت ثاری قبلت جاری		فازداد ناری قم فاسقنیها
لب بوسه بر شد جفت شکر شد		خود تشنه‌تر شد قم فاسقنیها
الله واقی و السعد ساقی		نعم التلاقی قم فاسقنیها
هر چند یارم گیرد کنارم		من بی‌قرارم قم فاسقنیها
ساقی مواسی یسخوا بکاسی		یحلف براسی قم فاسقنیها
در گوش من باد خوش مژده‌ای داد		زان سرو آزاد قم فاسقنیها
کاسا اداری عقل السکاری		منهم تواری قم فاسقنیها
می‌گفت من خوش وی گفت می‌چش		ما در کشاکش قم فاسقنیها

هیج نومی و نفی ریح علی الغور هفا		اذکرنی و امضه طیب زمان سلفا
یا رشا الحاظه صیرن روحی هدفا		یا قمرا الفاظه اورثن قلبی شرفا
شوقَنی ذوقَنی ادرِکنی اضحِکنی		افقِرنی اشکِرنی صاحب جود و علا
اذا حدا طیبنی و ان بدا غیبنی		و ان نای شیبنی لا زال یوم الملتقی
اکرم بحبی سامیا اضحی لصید رامیا		حتی رمی باسهم فیهن سقمی و شفا
یا قمر الطوارق تاجا علی المفارق		لاح من المشارق بدل لیلتی ضحی
لاح مفاز حسن یفتح عنها الوسن		یا ثَقَتی لا تَهِنوا وَاعتَجِلوا مُغتَنِما
یا نَظَری صل لما غمضت عنه النظرا		اغضبه فاستترا عاد الی ما لا یری
کُن دنفا مُقتَرِبا مُمتَثِلا مُضطَرِبا		مُنتَقِلا مُغتَرِبا مثل شهاب فی السما
یا مَن یری و لا یری زال عن العین الکری		قلبی عشیق للسری فَانتَهِضوا لماورا

قد اشرقت الدنیا من نور حمیانا		البدر غدا ساقی و الکأس ثریانا
الصبوه ایمانی و الخلوه بستانی		و المشجر ندمانی و الورد محیانا
من کان له عشق فالمجلس مثواه		من کان له عقل ایاه و ایانا
من ضاق به دار او اعطشه نار		تهدیه الی عین یسترجع ریانا
من لیس له عین یستبصر عن غیب		فلیأت علی شوق فی خدمه مولانا
یا دهر سوی صدر شمس الحق تبریز		هل ابصر فی الدنیا انسانک انسانا
طوبی لک یا مهدی قد ذبت من الجهد		اعرضت عن الصوره کی تدرک معنانا
من کان له هم یفنیه و یردیه		فلیشرب و لیسکر من قهوه مولانا

فدیتک یا ذا الوحی آیاته تتری		تفسرها سرا و تکنی به جهرا
و انشرت امواتا و احییتهم بها		فدیتک ما ادریک بالامر ما ادری
فعادوا سکاری فی صفاتک کلهم		و ما طعموا ثما و لا شربوا خمرا
ولکن بریق القرب افنی عقولهم		فسبحان من ارسی و سبحان من اسری
سلام علی قوم تنادی قلوبهم		بالسنه الاسرار شکرا له شکرا
فطوبی لمن ادلی من الجد دلوه		و فی الدلو حسنا یوسف قال یا بشری
یطالع فی شعشاع و جنه یوسف		حقائق اسرار یحیط بها خبرا
تجلی علیه الغیب و اندک عقله		کما اندک ذاک الطور و استهدم الصخرا
فظل غریق العشق روحا مجسما		و نورا عظیما لم یذر دونه سترا

تعالوا بنا نصفوا نخلی التدللا		و من لحظکم نجلی الفؤاد من الجلا
نعود الی صفو الرحیق بمجلس		تدور بنا الکاسات تتلو علی الولا
رحیقا رقیقا صافیا متلالئا		فنخلوا بها یوما و یوما علی الملا
شرابا اذا ما ینشر الریح طیبها		تحن الیها الوحش من جانب الفلا
خوابی الحمیرا افتحوها لعشره		بمفتاح لقیاکم لیرخص ما غلا
یتابع سکر الراح سکر لقائکم		فیسکر من یهوی و یفنی من قلا
انا شدکم بالله تعفون اننی		لقد ذبت بالاشواق و الحب و الولا
لمولا تری فی حسنه و جماله		امانا من الافات و الموت و البلا
سقی الله ارضا شمس دین یدوسها		کلا الله تبریزا باحسن ما کلا

افدی قمرا لاح علینا و تلالا		ما احسنه رب تبارک و تعالی
قد حل بروحی فتضاعفت حیاه		و الیوم نای عنی عزا و جلالا
ادعوه سرارا و انادیه جهارا		ان ابدلنی الصبوه طیفا و خیالا
لو قطعنی دهری لا زلت انادی		کی تخترق الجب و یروین وصالا
لا مل من العشق و لو مر قرون		حاشاه ملالا بی‌حاشای ملالا
العاشق حوت و هوی العشق کنجر		هل مل اذا ما سکن الحوت زلالا

تعالوا کلنا ذا الیوم سکری		باقداح تخامرنا و تتری
سقانا ربنا کاسا دهاقا		فشکرا ثم شکرا ثم شکرا
تعالوا ان هذا یوم عید		تجلی فیه ما ترجون جهرا
طوارق زرننا و اللیل ساجی		فما ابقین فی التضییق صدرا
ز کف هر یکی دریای بخشش		نثرن جواهرا جما و وفرا

حداء الحادی صباحا بهواکم فاتینا		صدنا عنکم ظباء حسدونا فابینا
و تلاقینا ملاحا فی فناکم خفرات		فتعاشقنا بغنج فسبونا و سبینا
عذل العاذل یوما عن هواکم ناصحیا		ان یخافوا عن هواکم فسمعنا و عصینا
و رایناکم بدورا فی سماوات المعالی		فاستترنا کنجوم بضیاکم و اهتدینا
بدرنا مثل خطیب امنا فی یوم عید		فاصطفینا حول بدر فی صلوه اقتدینا
فدهشنا من جمال یوسف ثم افقنا		فاذا کاسات راح کدماء بیدینا
فبلا فم شربنا و بلا روح سکرنا		فبلا راس فخرنا و بلا رجل سرینا
فبلا انف شممنا و بلا عقل فهمنا		و بلا شدق ضحکنا و بلا عین بکینا
نور الله زمانا حازنا الوصل امانا		و سقی الله مکانا بحبیب التقینا
و شربنا من مدام سکر ذات قوام		فی قعود و قیام فظهرنا و اختفینا
فهززنا غصن مجد فنثرنا تمر وجد		فاذا نحن سکاری فطفقنا و اجتبینا

طال ما بتنا بلاکم یا کرامی و شتنا		یا حبیب الروح این الملتقی اوحشتنا
حبذا شمس العلی من ساعه نورتنا		مرحبا بدر الدجی من لیله ادهشتنا
لیس نبغی غیرکم قد طال ما جربتنا		ما لنا مولا سواکم طال ما فتشتنا
یا نسیم الصبح انی عند ما بشرتنی		یا خیال الوصل روحی عند ما جمشتنا
یا فراق الشیخ شمس الدین من تبریزنا		کم تری فی وجهنا آثار ما حرشتنا

ایه یا اهل الفرادیس اقرؤا منشورنا		و ادهشوا من خمرنا و استسمعوا ناقورنا
حورکم تصفر عشقا تنحنی من ناره		لو رات فی جنح لیل او نهار حورنا
جاء بدر کامل قد کدر الشمس الضحی		فی قیان خادمات و استقروا دورنا
الف بدر حول بدری سجدا خروا له		طیبوا ما حولنا و استشرقوا دیجورنا
قد سکرنا من حواشی بدرهم اکرم بهم		استجابوا بغینا و استکثروا میسورنا

ابصرت روحی ملیحا زلزلت زلزالها		انعطش روحی فقلت ویح روحی مالها
ذاق من شعشاع خمر العشق روحی جرعه		طار فی جو الهوی و استقلعت اثقالها
صار روحی فی هواه غارقا حتی دری		لو تلقاه ضریر تائه احوالها
فی الهوی من لیس فی الکونین بدر مثله		ان روحی فی الهوی من لا تری امثالها
لم تمل روحی الی مال الی ان اعشقت		رامت الاموال کی تنثر له اموالها
لم تزل سفن الهوی تجری بها مذ اصبحت		فی بحار العز و الاقبال یوما یالها
عین روحی قد اصابتها فاردتها بها		حین عدت فضلها و استکثرت اعمالها
افلحت من بعد هلک ان اعوان الهوی		اعتنوا فی امرها ان خففوا حمالها
آه روحی من هوی صدر کبیر فائق		کل مدح قالها فیه ازدرت اقوالها
ییاس النفس اللقاء من وصال فائت		حین تتلو فی کتاب الغیب من افعالها
حبذا احسان مولی عاد روحا اذ نفث		ناولتها شربه صفی لها احوالها
ان روحی تقشع اللقیات فی الماضی مدا		ثم لا تبصر مضی اذ تفکر استقبالها
اختفی العشق الثقیل فی ضمیری دره		ان روحی اثقلت من دره قد شالها
مثله ان اثقل الیوم المخاض حره		اوقعتها فی ردی لم تغنها احجالها
غیر ان سیدا جادت لها الطافه		ان روحی ربوه و استنزلت اطلالها
سیدا مولی عزیزا کاملا فی امره		شمس دین مالک اوفت لها آمالها
صادف المولی بروحی و هی فی ذاک الردی		من زمان اکرمته ما رات اذلالها
جاء من تبریز سربال نسیج بالهوی		اکتست روحی صباحا انزعت سربالها
قالت الروح افتخارا اصطفانا فضله		ثم غارت بعد حین من مقال نالها

یا خفی الحسن بین الناس یا نور الدجی		انت شمس الحق تخفی بین شعشاع الضحی
کاد رب العرش یخفی حسنه من نفسه		غیره منه علی ذاک الکمال المنتهی
لیتنی یوما اخر میتا فی فیه		ان فی موتی هناک دوله لا ترتجی
فی غبار نعله کحل یجلی عن عمی		فی عیون فضله الوافی زلال للظما
غیر ان السیر و النقلان فی ذاک الهوی		مشکل صعب مخوف فیه اهراق الدما
نوره یهدی الی قصر رفیع آمن		لا ابالی من ضلال فیه لی هذا الهدی
ابشری یا عین من اشراق نور شامل		ما علیک من ضریر سرمدی لا یری
اصبحت تبریز عندی قبله او مشرقا		ساعه اضحی لنور ساعه ابغی الصلا
ایها الساقی ادر کاس البقا من حبه		طال ما بتنا مریضا نبتغی هذا الشفا
لا نبالی من لیال شیبتنا برهه		بعد ما صرنا شبابا من رحیق دائما
ایها الصاحون فی ایامه تعسا لکم		اشربوا اخواننا من کاسه طوبی لنا
حصحص الحق الحقیق المستضی من فضله		سوف یهدی الناس من ظلماتهم نحو الفضا
یا لها من سؤ حظ معرض عن فضله		منکر مستکبر حیران فی وادی الردی
معرض عن عین هدل مستدیم للبقا		طالب للماء فی وسواس یوم للکری
عین بحر فجرت من ارض تبریز لها		ارض تبریز فداک روحنا نعم الثری

سبق الجد الینا نزل الحب علینا		سکن العشق لدینا فسکنا و ثوینا
زمن الصحو ندامه زمن السکر کرامه		خطر العشق سلامه ففتنا و فنینا
فسقانا و سبانا و کلانا و رعانا		و من الغیب اتانا فدعانا و اتینا
فوجدناه رفیقا و مناصا و طریقا		و شرابا و رحیقا فسقانا و سقینا
صدق العشق مقالا کرم الغیب توالی		و من الخلف تعالی فوفانا و وفینا
ملاء الطارق کاسا طرد الکاس نعاسا		مهد السکر اساسا و علی ذاک بنینا
فراینا خفرات و مغان حسنات		سرجا فی ظلمات فدهشنا و هوینا
فالهین نظرنا فشکرنا و سکرنا		و من السکر عبرنا کفت العبره زینا
فرحعنا بیسار و ربی ذات قرار		و حکینا لمشاه و شهدنا و الینا

انا لا اقسم الا برجال صدقونا		انا لا اعشق الا بملاح عشقونا
فصبوا ثم صبینا فاتوا ثم اتینا		لهم الفضل علینا لم مما سبقونا
ففتحنا حدقات و غنمنا صدقات		و سرقنا سرقات فاذا هم سرقونا
فظفرنا بقلوب و علمنا بغیوب		فسقی الله و سقیا لعیون رمقونا
لحق الفضل و الا لهتکنا و هلکنا		ففررنا و نفرنا فاذا هم لحقونا
انا لولای احاذر سخط الله لقلت		رمق العین لزاما خلقونا خلقونا
فتعرض لشموس مکنت تحت نفوس		و سقونا بکؤوس رزقونا رزقونا

مولانا مولانا اغنانا اغنانا		امسینا عطشانا اصبحنا ریانا
لا تاسی لا تنسی لا تخشی طغیانا		اوطانا اوطانا من اجلک اوطانا
شرفنا آنسنا ان کنت سکرانا		یا بارق یا طارق عانقنا عریانا
من کان ارضیا ما جاء مرضیا		فلیعبد فلیعبد فرقانا فرقانا
من کان علویا قد جاء حلویا		نرویهم معنانا الوانا الوانا
و الباقی و الباقی بینه یا ساقی		یا محسن یا محسن احسانا احسانا

یا منیر الخد یا روح البقا		یا مجیر البدر فی کبد السما
انت روح الله فی اوصافه		انت کشاف الغطا بحر العطا
تقتل العشاق عدلا کاملا		ثم تحییهم بغمزات الرضا
صائد الابطال من عین الظبا		مالک الملاک فی رق الهوی
قوم عیسی لو راو احیائه		عالم الحس انکروا عیسی اذا
این موسی لو رای تبیانه		لم یواس الخضر یوما کاملا
لیت ابونا آدم یدری به		اذنای من جنه لما بکا
هجره نار هوینا قعره		یا شفیعا قل لنا این الردا
خده نار یطفی نارنا		یطفی النیران نار من رآی

یا ساقی المدامه حی علی الصلا		املا زجاجنا بحمیا فقد خلا
جسمی زجاجتی و محیاک قهوتی		یا کامل الملاحه و اللطف و العلا
ما فاز عاشق بمحیاک ساعه		الا و فی الصدود تلاشی من البلا
الموت فی لقائک یا بدر طیب		حاشاک بل لقاؤک امن من البلا
لما تلا هواک صفاتا لمهجتی		فیها حمائم یتلقین ما تلا
اسقیتنی المدامه من طرفک البهی		حتی جلا فؤادی من احسن الجلا

یا من لواء عشقک لا زال عالیا		قد خاب من یکون من العشق خالیا
نادی نسیم عشقک فی انفس الوری		احیاکم جلالی جل جلالیا
الحب و الغرام اصول حیاتکم		قد خاب من یظلل من الحب سالیا
فی وجنه المحب سطور رقیمه		طوبی لمن یصیر لمعناه تالیا
یا عابسا تفرق فی الهم حاله		بالله تستمع لمقالی و حالیا
یا من اذل عقلک نفس الهوی تعی		من ذله النفوس سریعا معالیا
یا مهملا معیشته فی محبه		اسکت کفی الا له معینا وکالیا

جاء الربیع مفتخرا فی جوارنا		جاء الحبیب مبتسما وسط دارنا
طیبوا و اکرموا و تعالوا التشربوا		عند الحبیب مبتشرا فی عقارنا
من رام مغنما و تصدی جواهرا		فلیلزم الجواری وسط بحارنا

اخی رایت جمالا سبا القلوب سبا		و هل اتیک حدیث جلا العقول جلا
الست من یتمنی الخلود فی طرب		الا انتبه و تیقظ فقد اتاک اتی
یقر عینک بدر و فی جبینته		سعاده و مرام و عزه و سنا
و سکره لفؤادی من شمائله		کانها ملات کاسنا و اسقانا
عجائب ظهرت بین صفو غرته		تلالات لسناه بمهجتی و صفا

اتاک عید وصال فلا تذق حزنا		و نلت خیر ریاض فنعم ما سکنا
و زال عنک فراق امر من صبر		و محنه فتنتنا و خاب من فتنا
فهز غصن سعود و کل جنا شجر		فقر عینک منه و نعم ذاک جنا
فطب تجوت من اصحاب قریه ظلمت		و نال قلبک منهم شقاوه و عنا

یا من بنا قصر الکمال مشیدا		لا زال سعدا بالسعود مؤیدا
هز القلوب و ردها بصدوده		فغدا دماء العاشقین مبددا
یا ساکنین محال العشق فی قلق		تظنون ان العشق یترککم سدا
لا و الذی حاز الملاحه و البها		و لم یبق للعشاق حیلا و لا یدا
و ذلک شمس الدین مولا و سیدا		و تبریز منه کالفرادیس قد غدا

ورد البشیر مبشرا ببشاره		احیی الفؤاد عشیه بورودها
فکان ارضا نورت بربیعها		فکان شمسا اشرقت بخدودها
یا طاعنی فی صبوتی و تهتکی		انظر الی نار الهوی و وقودها

یا کالمینا یا حاکمینا		یا مالکینا لا تَظلَمونا
یا ذَاالفَضائِل زهر الشَمائِل		سِیفُ الدَلائِل لا تظلمونا
یا نعم ساقی حلو التلاقی		مر الفراقٖ لا تظلمونا
فی القلب بارق مثل الطوارق		بین المشارق لا تظلمونا
نادی المنادی فی کل وادی		لا بالعنادٖ لا تظلمونا
افدیک روحی عِندَ الصَبوحٖ		یا ذَا الفتوحٖ لا تظلمونا
هذا فؤادی فی العشق بادی		فی الحب عادی لا تظلمونا
إسمَع کَلامی نومی جرامی		عند الکرامٖ لا تظلمونا
عشقی حصانی نحو المعانی		هذا کفانی لا تظلمونا
العشق حالٖ ملکٌ و مالٖ		نومی محال لا تظلمونا

یا مخجل البدر اشرقنا بلالا		یا ساقی الروح اسکرنا بصهبا
لا تبخلن و اوفر راحنا مددا		حتی تنادم فی اخذ و اعطا
دعنا ینافس فی الصهباء من سکر		بالسکر یذهل عن وصف و اسما
خوابی الغیب قد املاتها مددا		راحا یطهر عن شح و شحنا

بی یار مهل ما را بی‌یار مخسب امشب		زنهار مخور با ما زنهار مخسب امشب
امشب ز خود افزونیم در عشق دگرگونیم		این بار ببین چونیم این بار مخسب امشب
ای طوق هوای تو اندر همه گردن‌ها		ما را همه شب تنها مگذار مخسب امشب
صیدیم به شصت غم شوریده و مست غم		ما را تو به دست غم مسپار مخسب امشب
ای سرو گلستان را وی ماه شبستان را		این ماه پرستان را مازار مخسب امشب

ای خواب به جان تو زحمت ببری امشب		وز بهر خدا زین جا اندرگذری امشب
هر جا که بپری تو ویران شود آن مجلس		ای خواب در این مجلس تا درنپری امشب
امشب به جمال او پرورده شود دیده		ای چشم ز بی‌خوابی تا غم نخوری امشب
و اللیل اذا یغشی ای خواب برو حاشا		تا از دل بیداران صد تحفه بری امشب
گر خلق همه خفتند ای دل تو بحمدالله		گر دوش نمی‌خفتی امشب بتری امشب
با ماه که همخویم تا روز سخن گویم		کای مونس مشتاقان صاحب نظری امشب
شد ماه گواه من استاره سپاه من		وز ناوک استاره‌ ای مه سپری امشب

زان شاهد شکرلب زان ساقی خوش مذهب		جان مست شد و قالب ای دوست مخسب امشب
زان نور همه عالم هر شیوه همی‌نالم		تا بشنود احوالم ای دوست مخسب امشب
گاهی به پریشانی گاهی به پشیمانی		زین عیش همی‌مانی ای دوست مخسب امشب
یک روز تو گر خواری یک روز تو مرداری		از ما چه خبر داری ای دوست مخسب امشب
بیرون شو از این هر دو بیگانه شو ای مردو		قم قد ضحک الورد ای دوست مخسب امشب
از هجر تو پرهیزم در عشق تو برخیزم		شمس الحق تبریزم ای دوست مخسب امشب

مهمان توام ای جان زنهار مخسب امشب		ای جان و دل مهمان زنهار مخسب امشب
روی تو چو بدر آمد امشب شب قدر آمد		ای شاه همه خوبان زنهار مخسب امشب
ای سرو دو صد بستان آرام دل مستان		بردی دل و جان بستان زنهار مخسب امشب
ای باغ خوش خندان بی‌تو دو جهان زندان		آنی تو و صد چندان زنهار مخسب امشب

بریده شد از این جوی جهان آب		بهارا بازگرد و وارسان آب
از آن آبی که چشمه خضر و الیاس		ندیدست و نبیند آن چنان آب
زهی سرچشمه‌ای کز فر جوشش		بجوشد هر دمی از عین جان آب
چو باشد آب‌ها نان‌ها برویند		ولی هرگز نرست ای جان ز نان آب
برای لقمه‌ای نان چون گدایان		مریز از روی فقر ای میهمان آب
سراسر جمله عالم نیم لقمه‌ست		ز حرص نیم لقمه شد نهان آب
زمین و آسمان دلو و سبویند		برون‌ست از زمین و آسمان آب
تو هم بیرون رو از چرخ و زمین زود		که تا بینی روان از لامکان آب
رهد ماهی جان تو از این حوض		بیاشامد ز بحر بی‌کران آب
در آن بحری که خضرانند ماهی		در او جاوید ماهی جاودان آب
از آن دیدار آمد نور دیده		از آن بام‌ست اندر ناودان آب
از آن باغ‌ست این گل‌های رخسار		از آن دولاب یابد گلستان آب
از آن نخل‌ست خرماهای مریم		نه ز اسباب‌ست و زین ابواب آن آب
روان و جانت آنگه شاد گردد		کز این جا سوی تو آید روان آب
مزن چوبک دگر چون پاسبانان		که هست این ماهیان را پاسبان آب

الا ای روی تو صد ماه و مهتاب		مگو شب گشت و بی‌گه گشت بشتاب
مرا در سایه‌ات ای کعبه جان		به هر مسجد ز خورشیدست محراب
غلط گفتم که اندر مسجد ما		برون در بود خورشید بواب
از این هفت آسیا ما نان نجوییم		ننوشیم آب ما زین سبز دولاب
مسبب اوست اسباب جهان را		چه باشد تار و پود لاف اسباب
ز مستی در هزاران چَه فتادیم		برون مان می‌کشد عشقش به قلاب
چه رونق دارد از تو مجلس جان		زهی چشم و چراغ جان اصحاب
بخندد باغ دل زان سرو مقبل		بجوشد خون ما زین شاخ عناب
فتوح اندر فتوح اندر فتوحی		تویی مفتاح و حق، مفتاحِ ابواب
ز نفط انداز عشق آتشینت		زمین و آسمان لرزان چو سیماب
بر مستانش آید می به دعوی		خلق گردد برانندش به مضراب
خمش کن ختم کن ای دل چو دیدی		که آن خوبی نمی‌گنجد در القاب

مخسب ای یار مهمان دار امشب		که تو روحی و ما بیمار امشب
برون کن خواب را از چشم اسرار		که تا پیدا شود اسرار امشب
اگر تو مشترییی گرد مه گرد		بگرد گنبد دوار امشب
شکار نسر طایر را به گردون		چو جان جعفر طیار امشب
تو را حق داد صیقل تا زدایی		ز هجر ازرق زنگار امشب
بحمدالله که خلقان جمله خفتند		و من بر خالقم بر کار امشب
زهی کر و فر و اقبال بیدار		که حق بیدار و ما بیدار امشب
اگر چشمم بخسبد تا سحرگه		ز چشم خود شوم بیزار امشب
اگر بازار خالی شد تو بنگر		به راه کهکشان بازار امشب
شب ما روز آن استارگان‌ست		که درتابید در دیدار امشب
اسد بر ثور برتازد به جمله		عطارد برنهد دستار امشب
زحل پنهان بکارد تخم فتنه		بریزد مشتری دینار امشب
خمش کردم زبان بستم ولیکن		منم گویای بی‌گفتار امشب

ای در غم تو به سوز و یارب		بگریسته آسمان همه شب
گر چرخ بگرید و بخندد		آن جذبه خاک باشد اغلب
از بس که بریخت اشک بر خاک		شد خاک ز اشک او مطیب
از گریه آسمان درآمد		صد باغ به خنده مذهب
من بودم و چرخ دوش گریان		او را و مرا یکی‌ست مذهب
از گریه آسمان چه روید		گل‌ها و بنفشه مرطب
وز گریه عاشقان چه روید		صد مهر درون آن شکرلب
آن چشم به گریه می‌فشارد		تا بفشارد نگار غبغب
این گریه ابر و خنده خاک		از بهر من و تو شد مرکب
وین گریه ما و خنده ما		از بهر نتیجه شد مرتب
خاموش کن و نظاره می‌کن		اندر طلب جهان و مطلب

آه از این زشتان که مه‌رو می‌نمایند از نقاب		از درون سو کاه تاب و از برون سو ماهتاب
چنگ دجال از درون و رنگ ابدال از برون		دام دزدان در ضمیر و رمز شاهان در خطاب
عاشق چادر مباش و خر مران در آب و گل		تا نمانی ز آب و گل مانند خر اندر خلاب
چون به سگ نان افکنی سگ بو کند آنگه خورد		سگ نه‌ای شیری چه باشد بهر نان چندین شتاب
در هر آن مردار بینی رنگکی گویی که جان		جان کجا رنگ از کجا جان را بجو جان را بیاب
تو سؤال و حاجتی دلبر جواب هر سؤال		چون جواب آید فنا گردد سؤال اندر جواب
از خطابش هست گشتی چون شراب از سعی آب		وز شرابش نیست گشتی همچو آب اندر شراب
او ز نازش سر کشیده همچو آتش در فروغ		تو ز خجلت سر فکنده چون خطا پیش صواب
گر خزان غارتی مر باغ را بی‌برگ کرد		عدل سلطان بهار آمد برای فتح باب
برگ‌ها چون نامه‌ها بر وی نبشته خط سبز		شرح آن خط‌ها بجو از عنده‌ُ ام‌الکتاب

یا وصال یار باید یا حریفان را شراب		چونک دریا دست ندهد پای نه در جوی آب
آن حریفان چو جان و باقیان جاودان		در لطافت همچو آب و در سخاوت چون سحاب
همرهان آب حیوان خضریان آسمان		زندگی هر عمارت گنج‌های هر خراب
آب یار نور آمد این لطیف و آن ظریف		هر دو غمازند لیکن نی ز کین بل ز احتساب
آب اندر طشت و یا جو چون ز کف جنبان شود		نور بر دیوار هم آغاز گیرد اضطراب
عرق جنسیت برادر جون قیامت می‌کند		خود تو بنگر من خموشم و هوا علم بالصواب

کو همه لطف که در روی تو دیدم همه شب		وان حدیث چو شکر کز تو شنیدم همه شب
گر چه از شمع تو می‌سوخت چو پروانه دلم		گرد شمع رخ خوب تو پریدم همه شب
شب به پیش رخ چون ماه تو چادر می‌بست		من چو مه چادر شب می‌بدریدم همه شب
جان ز ذوق تو چو گربه لب خود می‌لیسد		من چو طفلان سر انگشت گزیدم همه شب
سینه چون خانه زنبور پر از مشغله بود		کز تو ای کان عسل شهد کشیدم همه شب
دام شب آمد جان‌های خلایق بربود		چون دل مرغ در آن دام طپیدم همه شب
آنک جان‌ها چو کبوتر همه در حکم ویند		اندر آن دام مر او را طلبیدم همه شب

هله صدر و بدر عالم منشین مخسب امشب		که براق بر در آمد فاذا فرغت فانصب
چو طریق بسته بودست و طمع گسسته بودست		تو برآ بر آسمان‌ها بگشا طریق و مذهب
نفسی فلک نیاید دو هزار در گشاید		چو امیر خاص اقرا به دعا گشاید آن لب
سوی بحر رو چو ماهی که بیافت در شاهی		چو بگوید او چه خواهی تو بگو الیک ارغب
چو صریر تو شنیدم چو قلم به سر دویدم		چو به قلب تو رسیدم چه کنم صداع قالب
ز سلام خوش سلامان بکشم ز کبر دامان		که شدست از سلامت دل و جان ما مطیب
ز کف چنین شرابی ز دم چنین خطابی		عجب‌ست اگر بماند به جهان دلی مودب
ز غنای حق برسته ز نیاز خود برسته		به مشاغل اناالحق شده فانی ملهب
بکش آب را از این گل که تو جان آفتابی		که نماند روح صافی چو شد او به گل مرکب
صلوات بر تو آرم که فزوده باد قربت		که به قرب کل گردد همه جزوها مقرب
دو جهان ز نفخ صورت چو قیامتست پیشم		سوی جان مزلزلست و سوی جسمیان مرتب
به سخن مکوش کاین فر ز دلست نی ز گفتن		که هنر ز پای یابید و ز دم دید ثعلب

در هوایت بی‌قرارم روز و شب		سر ز پایت برندارم روز و شب
روز و شب را همچو خود مجنون کنم		روز و شب را کی گذارم روز و شب
جان و دل از عاشقان می‌خواستند		جان و دل را می‌سپارم روز و شب
تا نیابم آن چه در مغز منست		یک زمانی سر نخارم روز و شب
تا که عشقت مطربی آغاز کرد		گاه چنگم گاه تارم روز و شب
می‌زنی تو زخمه و بر می‌رود		تا به گردون زیر و زارم روز و شب
ساقیی کردی بشر را چل صبوح		زان خمیر اندر خمارم روز و شب
ای مهار عاشقان در دست تو		در میان این قطارم روز و شب
می‌کشم مستانه بارت بی‌خبر		همچو اشتر زیر بارم روز و شب
تا بنگشایی به قندت روزه‌ام		تا قیامت روزه دارم روز و شب
چون ز خوان فضل روزه بشکنم		عید باشد روزگارم روز و شب
جان روز و جان شب ای جان تو		انتظارم انتظارم روز و شب
تا به سالی نیستم موقوف عید		با مه تو عیدوارم روز و شب
زان شبی که وعده کردی روز وصل		روز و شب را می‌شمارم روز و شب
بس که کشت مهر جانم تشنه است		ز ابر دیده اشکبارم روز و شب

مجلس خوش کن از آن دو پاره چوب		عود را درسوز و بربط را بکوب
این ننالد تا نکوبی بر رگش		وان دگر در نفی و در سوزست خوب
مجلسی پرگرد بر خاشاک فکر		خیز ای فراش فرش جان بروب
تا نسوزی بوی ندهد آن بخور		تا نکوبی نفع ندهد این حبوب
نیر اعظم بدان شد آفتاب		کو در آتش خانه دارد بی‌لغوب
ماه از آن پیک و محاسب می‌شود		کو نیاساید ز سیران و رکوب
عود خلقانند این پیغامبران		تا رسدشان بوی علام الغیوب
گر به بو قانع نه‌ای تو هم بسوز		تا که معدن گردی ای کان عیوب
چون بسوزی پر شود چرخ از بخور		چون بسوزد دل رسد وحی القلوب
حد ندارد این سخن کوتاه کن		گر چه جان گلستان آمد جنوب
صاحب العودین لا تهملهما		حرقن ذا حرکن ذا للکروب
من یلج بین السکاری لا یفق		من یذق من راح روح لا یتوب
اغتنم بالراح عجل و استعد		من خمار دونه شق الجیوب
این تنجو ان سلطان الهوی		جاذب العشاق جبار طلوب

هیچ می‌دانی چه می‌گوید رباب		ز اشک چشم و از جگرهای کباب
پوستی‌ام دور مانده من ز گوشت		چون ننالم در فراق و در عذاب
چوب هم گوید بدم من شاخ سبز		زین من بشکست و بدرید آن رکاب
ما غریبان فراقیم ای شهان		بشنوید از ما الی الله المأب
هم ز حق رستیم اول در جهان		هم بدو وا می‌رویم از انقلاب
بانگ ما همچون جرس در کاروان		یا چو رعدی وقت سیران سحاب
ای مسافر دل منه بر منزلی		که شوی خسته به گاه اجتذاب
زانک از بسیار منزل رفته‌ای		تو ز نطفه تا به هنگام شباب
سهل گیرش تا به سهلی وارهی		هم دهی آسان و هم یابی ثواب
سخت او را گیر کو سختت گرفت		اول او و آخر او او را بیاب
خوش کمانچه می‌کشد کان تیر او		در دل عشاق دارد اضطراب
ترک و رومی و عرب گر عاشق است		همزبان اوست این بانگ صواب
باد می‌نالد همی‌خواند تو را		که بیا اندر پیم تا جوی آب
آب بودم باد گشتم آمدم		تا رهانم تشنگان را زین سراب
نطق آن بادست کآبی بوده است		آب گردد چون بیندازد نقاب
از برون شش جهت این بانگ خاست		کز جهت بگریز و رو از ما متاب
عاشقا کمتر ز پروانه نه‌ای		کی کند پروانه ز آتش اجتناب
شاه در شهرست بهر جغد من		کی گذارم شهر و کی گیرم خراب
گر خری دیوانه شد نک کیر گاو		بر سرش چندان بزن کید لباب
گر دلش جویم خسیش افزون شود		کافران را گفت حق ضرب الرقاب

آواز داد اختر بس روشنست امشب		گفتم ستارگان را مه با منست امشب
بررو به بام بالا از بهر الصلا را		گل چیدنست امشب می خوردنست امشب
تا روز دلبر ما اندر برست چون دل		دستش به مهر ما را در گردنست امشب
تا روز زنگیان را با روم دار و گیرست		تا روز چنگیان را تنتن تنست امشب
تا روز ساغر می در گردش است و بخشش		تا روز گل به خلوت با سوسنست امشب
امشب شراب وصلت بر خاص و عام ریزم		شادی آنک ماهت بر روزنست امشب
داوودوار ما را آهن چو موم گردد		کهن رباست دلبر دل آهنست امشب
بگشای دست دل را تا پای عشق کوبد		کان زار ترس دیده در مأمنست امشب
بر روی چون زر من ای بخت بوسه می‌ده		کاین زر گازدیده در معدنست امشب
آن کو به مکر و دانش می‌بست راه ما را		پالان خر بر او نه کو کودنست امشب
شمشیر آبدارش پوسیده است و چوبین		وان نیزه درازش چون سوزنست امشب
خرگاه عنکبوتست آن قلعه حصینش		برگستوان و خودش چون روغنست امشب
خاموش کن که طامع الکن بود همیشه		با او چه بحث داری کو الکنست امشب

رغبت به عاشقان کن ای جان صدر غایب		بنشین میان مستان اینک مه و کواکب
آن روز پرعجایب وان محشر قیامت		گشتست پیش حسنت مستغرق عجایب
چون طیبات خواندی بر طیبین فشاندی		طیبتر از تو کی بود ای معدن اطایب
جان را ز تست هر دم سلطانیی مسلم		این شکر از کی گویم از شاه یا ز صاحب
در جیب خاک کردی ارواح پاک جیبان		سر کرده در گریبان چون صوفیان مراقب
عشق تو چون درآمد اندیشه مرد پیشش		عشق تو صبح صادق اندیشه صبح کاذب
ای عقل باش حیران نی وصل جو نه هجران		چون وصل گوش داری زان کس که نیست غایب
جان چیست فقر و حاجت جان بخش کیست جز تو		ای قبله حوایج معشوقه مطالب
نک نقد شد قیامت اینک یکی علامت		طالع شد آفتابت از جانب مغارب
درکش رمیدگان را محنت رسیدگان را		زان جذبه‌های جانی ای جذبه تو غالب
تا بیند این دو دیده صبح خدا دمیده		دام طلب دریده مطلوب گشته طالب
عشق و طلب چه باشد آیینه تجلی		نقش و حسد چه باشد آیینه معایب
کو بلبل چمن‌ها تا گفتمی سخن‌ها		نگذشت بر دهان‌ها یا دست هیچ کاتب
نه از نقش‌های صورت نه از صاف و نه از کدورت		نه از ماضی و نه حالی نه از زهد نه از مراتب
عقلم برفت از جا باقیش را تو فرما		ای از درت نرفته کس ناامید و غایب

کار همه محبان همچون زرست امشب		جان همه حسودان کور و کرست امشب
دریای حسن ایزد چون موج می‌خرامد		خاک ره از قدومش چون عنبرست امشب
دایم خوشیم با وی اما به فضل یزدان		ما دیگریم امشب او دیگرست امشب
امشب مخسب ای دل می‌ران به سوی منزل		کان ناظر نهانی بر منظرست امشب
پهلو منه که یاری پهلوی تست آری		برگیر سر که این سر خوش زان سرست امشب
چون دستگیر آمد امشب بگیر دستی		رقصی که شاخ دولت سبز و ترست امشب
والله که خواب امشب بر من حرام باشد		کاین جان چو مرغ آبی در کوثرست امشب

خوابم ببسته‌ای بگشا ای قمر نقاب		تا سجده‌های شکر کند پیشت آفتاب
دامان تو گرفتم و دستم بتافتی		هین دست درکشیدم روی از وفا متاب
گفتی مکن شتاب که آن هست فعل دیو		دیو او بود که می‌نکند سوی تو شتاب
یا رب کنم ببینم بر درگه نیاز		چندین هزار یا رب مشتاق آن جواب
از خاک بیشتر دل و جان‌های آتشین		مستسقیانه کوزه گرفته که آب آب
بر خاک رحم کن که از این چار عنصر او		بی دست و پاتر آمد در سیر و انقلاب
وقتی که او سبک شود آن باد پای اوست		لنگانه برجهد دو سه گامی پی سحاب
تا خنده گیرد از تک آن لنگ برق را		و اندر شفاعت آید آن رعد خوش خطاب
با ساقیان ابر بگوید که برجهید		کز تشنگان خاک بجوشید اضطراب
گیرم که من نگویم آخر نمی‌رسد		اندر مشام رحمت بوی دل کباب
پس ساقیان ابر همان دم روان شوند		با جره و قنینه و با مشک پرشراب
خاموش و در خراب همی‌جوی گنج عشق		کاین گنج در بهار برویید از خراب

واجب کند چو عشق مرا کرد دل خراب		کاندر خرابه دل من آید آفتاب
از پای درفتاده‌ام از شرم این کرم		کان شه دعام گفت همو کرد مستجاب
بس چهره کو نمود مرا بهر ساکنی		گفتم که چهره دیدم و آن بود خود نقاب
از نور آن نقاب چو سوزید عالمی		یا رب چگونه باشد آن شاه بی‌حجاب
بر من گذشت عشق و من اندر عقب شدم		واگشت و لقمه کرد و مرا خورد چون عقاب
برخوردم از زمانه چو او خورد مر مرا		در بحر عذب رفتم و وارستم از عذاب
آن را که لقمه‌های بلاها گوار نیست		زانست کو ندید گوارش از این شراب
زین اعتماد نوش کنند انبیا بلا		زیرا که هیچ وقت نترسد ز آتش آب

بازآمد آن مهی که ندیدش فلک به خواب		آورد آتشی که نمیرد به هیچ آب
بنگر به خانه تن و بنگر به جان من		از جام عشق او شده این مست و آن خراب
میر شرابخانه چو شد با دلم حریف		خونم شراب گشت ز عشق و دلم کباب
چون دیده پر شود ز خیالش ندا رسد		احسنت ای پیاله و شاباش ای شراب
دریای عشق را دل من دید ناگهان		از من بجست در وی و گفتا مرا بیاب
خورشیدروی مفخر تبریز شمس دین		اندر پیش دوان شده دل‌های چون سحاب

زشت کسی کو نشد مسخره یار خوب		دست نگر پا نگر دست بزن پا بکوب
مسخره باد گشت هر چه درختست و کشت		و آنچ کشد سر ز باد خار بود خشک و چوب
هر چه ز اجزای تو رو ننهد سر کشد		پای بزن بر سرش هین سر و پایش بکوب
چونک نخواهی رهید از دم هر گول گیر		خاک کسی شو کز او چاره ندارد قلوب

به جان تو که مرو از میان کار مخسب		ز عمر یک شب کم گیر و زنده دار مخسب
هزار شب تو برای هوای خود خفتی		یکی شبی چه شود از برای یار مخسب
برای یار لطیفی که شب نمی‌خسبد		موافقت کن و دل را بدو سپار مخسب
بترس از آن شب رنجوریی که تو تا روز		فغان و یارب و یارب کنی به زار مخسب
شبی که مرگ بیاید قنق کرک گوید		به حق تلخی آن شب که ره سپار مخسب
از آن زلازل هیبت که سنگ آب شود		اگر تو سنگ نه‌ای آن به یاد آر مخسب
اگر چه زنگی شب سخت ساقی چستست		مگیر جام وی و ترس از آن خمار مخسب
خدای گفت که شب دوستان نمی‌خسبند		اگر خجل شده‌ای زین و شرمسار مخسب
بترس از آن شب سخت عظیم بی‌زنهار		ذخیره ساز شبی را و زینهار مخسب
شنیده‌ای که مهان کام‌ها به شب یابند		برای عشق شهنشاه کامیار مخسب
چو مغز خشک شود تازه مغزیت بخشد		که جمله مغز شوی ای امیدوار مخسب
هزار بارت گفتم خموش و سودت نیست		یکی بیار و عوض گیر صد هزار مخسب

رباب مشرب عشقست و مونس اصحاب		که ابر را عربان نام کرده‌اند رباب
چنانک ابر سقای گل و گلستانست		رباب قوت ضمیرست و ساقی الباب
در آتشی بدمی شعله‌ها برافزود		بجز غبار نخیزد چو دردمی به تراب
رباب دعوت بازست سوی شه بازآ		به طبل باز نیاید به سوی شاه غراب
گشایش گره مشکلات عشاقست		چو مشکلیش نباشد چه درخورست جواب
جواب مشکل حیوان گیاه آمد و کاه		که تخم شهوت او شد خمیرمایه خواب
خر از کجا و دم عشق عیسوی ز کجا		که این گشاد ندادش مفتح الابواب
که عشق خلعت جانست و طوق کرمنا		برای ملک وصال و برای رفع حجاب
به بانگ او همه دل‌ها به یک مهم آیند		ندای رب برهاند ز تفرقه ارباب
ز عشق کم گو با جسمیان که ایشان را		وظیفه خوف و رجا آمد و ثواب و عقاب

تو را که عشق نداری تو را رواست بخسب		برو که عشق و غم او نصیب ماست بخسب
ز آفتاب غم یار ذره ذره شدیم		تو را که این هوس اندر جگر نخاست بخسب
به جست و جوی وصالش چو آب می‌پویم		تو را که غصه آن نیست کو کجاست بخسب
طریق عشق ز هفتاد و دو برون باشد		چو عشق و مذهب تو خدعه و ریاست بخسب
صباح ماست صبوحش عشای ما عشوه ش		تو را که رغبت لوت و غم عشاست بخسب
ز کیمیاطلبی ما چو مس گدازانیم		تو را که بستر و همخوابه کیمیاست بخسب
چو مست هر طرفی می‌فتی و می‌خیزی		که شب گذشت کنون نوبت دعاست بخسب
قضا چو خواب مرا بست ای جوان تو برو		که خواب فوت شدت خواب را قضاست بخسب
به دست عشق درافتاده‌ایم تا چه کند		چو تو به دست خودی رو به دست راست بخسب
منم که خون خورم ای جان تویی که لوت خوری		چو لوت را به یقین خواب اقتضاست بخسب
من از دماغ بریدم امید و از سر نیز		تو را دماغ تر و تازه مرتجاست بخسب
لباس حرف دریدم سخن رها کردم		تو که برهنه نه‌ای مر تو را قباست بخسب

چشم‌ها وا نمی‌شود از خواب		چشم بگشا و جمع را دریاب
بنگر آخر که بی‌قرار شدست		چشم در چشم خانه چون سیماب
گشت شب دیر و خلق افتادند		چون ستاره میانه مهتاب
هم سیاهی و هم سپیدی چشم		از می خواب هر دو گشت خراب
جمله اندیشه‌ها چو برگ بریخت		گرد بنشست بر همه اسباب
عقل شد گوشه‌ای و می‌گوید		عقل اگر آن تست هین دریاب
بنگی شب نگر که چون دادست		جمله خلق را از این بنگاب
چشم در عین و غین افتادست		کار بگذشت از سؤال و جواب
آن سواران تیزاندیشه		همه ماندند چون خران به خلاب

چونک درآییم به غوغای شب		گرد برآریم ز دریای شب
خواب نخواهد بگریزد ز خواب		آنک بدیدست تماشای شب
بس دل پرنور و بسی جان پاک		مشتغل و بنده و مولای شب
شب تتق شاهد غیبی بود		روز کجا باشد همتای شب
پیش تو شب هست چو دیگ سیاه		چون نچشیدی تو ز حلوای شب
دست مرا بست شب از کسب و کار		تا به سحر دست من و پای شب
راه درازست برانیم تیز		ما به درازا و به پهنای شب
روز اگر مکسب و سوداگریست		ذوق دگر دارد سودای شب
مفخر تبریز توی شمس دین		حسرت روزی و تمنای شب

یار آمد به صلح ای اصحاب		ما لکم قاعدین عند الباب
نوبت هجر و انتظار گذشت		فادخلوا الدار یا اولی الالباب
آفتاب جمال سینه گشاد		فاخلعوا فی شعاعه الاثواب
ادب عشق جمله بی‌ادبیست		امه العشق عشقهم آداب
باده عشق ننگ و نام شکست		لا رأسا تری و لا اذناب
لذت عشق با دماغ آمیخت		کامتزاج العبید بالارباب
دختران ضمیر سرمستند		وسط روض القلوب و الدولاب
گر شما محرم ضمیر نه‌اید		فاسئلوهن من وراء حجاب
شمس تبریز جام عشق از تو		و خذ الکبد للشراب کباب

علونا سماء الود من غیر سلم		و هل یهتدی نحو السماء النوائب
ایعلرا ظلام الکون نور و دادنا		و قد جاوز الکونین هذا عجائب
فان فارق الایام بین جسومنا		فوالله ان القلب ما هو غائب
فقلبی خفیف الظعن نحو احبتی		و ان ثقلت عن ظعنهن الترائب
علیکم سلامی من صمیم سریرتی		فانی کقلبی او سلامی لائب
و کیف یتوب القلب عن ذنب ودکم		فقلبی مدا عما خلاکم لنائب
حواب لمن قد قال عابد بعله		اری البعل قد بالت علیه الثعالب
جواب نصیرالدین لیث فضائل		اری الود قد بالت علیه الارانب

امسی و اصبح بالجوی اتعذب		قلبی علی نار الهوی یتقلب
ان کنت تهجرنی تهذبنی به		انت النهی و بلاک لا اتهذب
ما بال قلبک قد قسی فالی متی		ابکی و مما قد جری اتعتب
مما احب بان اقول فدیتکم		احیی بکم و قتیلکم اتلقب
و اشرتم بالصبر لی متسلیا		ما هکذی عشقوا به لا تحسبوا
ما عشت فی هذا الفراق سویعه		لو لا لقاؤک کل یوم ارقب
انی اتوب مناجیا و منادیا		فانا المسی بسیدی و المذنب
تبریز جل به شمس دین سیدی		ابکی دما مما جنیت و اشرب

ابشروا یا قوم هذا فتح باب		قد نجوتم من شتاب الاغتراب
افرحوا قد جاء میقات الرضا		من حبیب عنده‌ام الکتاب
قال لا تأسوا علی ما فاتکم		اذ بدی بدر خروق اللحجاب
ذا مناخ اوقفوا بعراننا		ذا نعیم لیس یحصیه الحساب
ان فی عتب الهوی الف الوفا		ان فی صمت الولا لطف الخطاب
قد سکتنا فافهموا سر السکوت		یا کرام الله اعلم بالصواب

آن خواجه را از نیم شب بیماریی پیدا شده‌ست		تا روز بر دیوار ما بی‌خویشتن سر می‌زده‌ست
چرخ و زمین گریان شده وز ناله‌اش نالان شده		دم‌های او سوزان شده گویی که در آتشکده‌ست
بیماریی دارد عجب نی درد سر نی رنج تب		چاره ندارد در زمین کز آسمانش آمده‌ست
چون دید جالینوس را نبضش گرفت و گفت او		دستم بهل دل را ببین رنجم برون قاعده‌ست
صفراش نی سوداش نی قولنج و استسقاش نی		زین واقعه در شهر ما هر گوشه‌ای صد عربده‌ست
نی خواب او را نی خورش از عشق دارد پرورش		کاین عشق اکنون خواجه را هم دایه و هم والده‌ست
گفتم خدایا رحمتی کآرام گیرد ساعتی		نی خون کس را ریخته‌ست نی مال کس را بستده‌ست
آمد جواب از آسمان کو را رها کن در همان		کاندر بلای عاشقان دارو و درمان بیهدست
این خواجه را چاره مجو بندش منه پندش مگو		کان جا که افتادست او نی مفسقه نی معبده‌ست
تو عشق را چون دیده‌ای از عاشقان نشنیده‌ای		خاموش کن افسون مخوان نی جادوی نی شعبده‌ست
ای شمس تبریزی بیا ای معدن نور و ضیا		کاین روح باکار و کیا بی‌تابش تو جامدست

آمده‌ام که تا به خود گوش کشان کشانمت		بی دل و بیخودت کنم در دل و جان نشانمت
آمده‌ام بهار خوش پیش تو ای درخت گل		تا که کنار گیرمت خوش خوش و می‌فشانمت
آمده‌ام که تا تو را جلوه دهم در این سرا		همچو دعای عاشقان فوق فلک رسانمت
آمده‌ام که بوسه‌ای از صنمی ربوده‌ای		بازبده به خوشدلی خواجه که واستانمت
گل چه بود که گل تویی ناطق امر قل تویی		گر دگری نداندت چون تو منی بدانمت
جان و روان من تویی فاتحه خوان من تویی		فاتحه شو تو یک سری تا که به دل بخوانمت
صید منی شکار من گر چه ز دام جسته‌ای		جانب دام بازرو ور نروی برانمت
شیر بگفت مر مرا نادره آهوی برو		در پی من چه می‌دوی تیز که بردرانمت
زخم پذیر و پیش رو چون سپر شجاعتی		گوش به غیر زه مده تا چو کمان خمانمت
از حد خاک تا بشر چند هزار منزلست		شهر به شهر بردمت بر سر ره نمانمت
هیچ مگو و کف مکن سر مگشای دیگ را		نیک بجوش و صبر کن زانک همی‌پرانمت
نی که تو شیرزاده‌ای در تن آهوی نهان		من ز حجاب آهوی یک رهه بگذرانمت
گوی منی و می‌دوی در چوگان حکم من		در پی تو همی‌دوم گر چه که می‌دوانمت

آن نفسی که باخودی یار چو خار آیدت		وان نفسی که بیخودی یار چه کار آیدت
آن نفسی که باخودی خود تو شکار پشه‌ای		وان نفسی که بیخودی پیل شکار آیدت
آن نفسی که باخودی بسته ابر غصه‌ای		وان نفسی که بیخودی مه به کنار آیدت
آن نفسی که باخودی یار کناره می‌کند		وان نفسی که بیخودی باده یار آیدت
آن نفسی که باخودی همچو خزان فسرده‌ای		وان نفسی که بیخودی دی چو بهار آیدت
جمله بی‌قراریت از طلب قرار تست		طالب بی‌قرار شو تا که قرار آیدت
جمله ناگوارشت از طلب گوارش است		ترک گوارش ار کنی زهر گوار آیدت
جمله بی‌مرادیت از طلب مراد تست		ور نه همه مرادها همچو نثار آیدت
عاشق جور یار شو عاشق مهر یار نی		تا که نگار نازگر عاشق زار آیدت
خسرو شرق شمس دین از تبریز چون رسد		از مه و از ستاره‌ها والله عار آیدت

درآ تا خرقه قالب دراندازم همین ساعت		درآ تا خانه هستی بپردازم همین ساعت
صلا زن پاکبازی را رها کن خاک بازی را		که یک جان دارم و خواهم که دربازم همین ساعت
کمان زه کن خدایا نه که تیر قاب قوسینی		که وقت آمد که من جان را سپر سازم همین ساعت
چو بر می‌آید این آتش فغان می‌خیزد از عالم		امانم ده امانم ده که بگدازم همین ساعت
جهان از ترس می‌درد و جان از عشق می‌پرد		که مرغان را به رشک آرم ز پروازم همین ساعت

که دید ای عاشقان شهری که شهر نیکبختانست		که آن جا کم رسد عاشق و معشوق فراوانست
که تا نازی کنیم آن جا و بازاری نهیم آن جا		که تا دل‌ها خنک گردد که دل‌ها سخت بریانست
نباشد این چنین شهری ولی باری کم از شهری		که در وی عدل و انصافست و معشوق مسلمانست
که این سو عاشقان باری چو عود کهنه می‌سوزد		وان معشوق نادرتر کز او آتش فروزانست
خداوندا به احسانت به حق نور تابانت		مگیر آشفته می‌گویم که دل بی‌تو پریشانست
تو مستان را نمی‌گیری پریشان را نمی‌گیری		خنک آن را که می‌گیری که جانم مست ایشانست
اگر گیری ور اندازی چه غم داری چه کم داری		که عاشق چون گیا این جا بیابان در بیابانست
بخندد چشم مریخش مرا گوید نمی‌ترسی		نگارا بوی خون آید اگر مریخ خندانست
دلم با خویشتن آمد شکایت را رها کردم		هزاران جان همی‌بخشد چه شد گر خصم یک جانست
منم قاضی خشم آلود و هر دو خصم خشنودند		که جانان طالب جانست و جان جویای جانانست
که جان ذره‌ست و او کیوان که جان میوه‌ست و او بستان		که جان قطره‌ست و او عمان که جان حبه‌ست و او کانست
سخن در پوست می‌گویم که جان این سخن غیبست		نه در اندیشه می‌گنجد نه آن را گفتن امکانست
خمش کن همچو عالم باش خموش و مست و سرگردان		وگر او نیست مست مست چرا افتان و خیزانست

حالت ده و حیرت ده ای مبدع بی‌حالت		لیلی کن و مجنون کن ای صانع بی‌آلت
صد حاجت گوناگون در لیلی و در مجنون		فریادکنان پیشت کای معطی بی‌حاجت
انگشتری حاجت مهریست سلیمانی		رهنست به پیش تو از دست مده صحبت
بگذشت مه توبه آمد به جهان ماهی		کو بشکند و سوزد صد توبه به یک ساعت
ای گیج سری کان سر گیجیده نگردد ز او		وی گول دلی کان دل یاوه نکند نیت
ما لنگ شدیم این جا بربند در خانه		چرنده و پرنده لنگند در این حضرت
ای عشق تویی کلی هم تاجی و هم غلی		هم دعوت پیغامبر هم ده دلی امت
از نیست برآوردی ما را جگری تشنه		بردوخته‌ای ما را بر چشمه این دولت
خارم ز تو گل گشته و اجزا همه کل گشته		هم اول ما رحمت هم آخر ما رحمت
در خار ببین گل را بیرون همه کس بیند		در جزو ببین کل را این باشد اهلیت
در غوره ببین می را در نیست ببین شیء را		ای یوسف در چه بین شاهنشهی و ملکت
خاری که ندارد گل در صدر چمن ناید		خاکی ز کجا یابد بی‌روح سر و سبلت
کف می‌زن و زین می‌دان تو منشاء هر بانگی		کاین بانگ دو کف نبود بی‌فرقت و بی‌وصلت
خامش که بهار آمد گل آمد و خار آمد		از غیب برون جسته خوبان جهت دعوت

از دفتر عمر ما یکتا ورقی مانده‌ست		کز غیرت لطف آن جان در قلقی مانده‌ست
بنوشته بر آن دفتر حرفی ز شکر خوشتر		از خجلت آن حرفش مه در عرقی مانده‌ست
عمر ابدی تابان اندر ورق بستان		نی خوف ز تحویلی نی جای دقی مانده‌ست
نامش ورقی بوده ملک ابد اندر وی		اسرار همه پاکان آن جا شفقی مانده‌ست
پیچیده ورق بر وی نوری ز خداوندی		شمس الحق تبریزی روشن حدقی مانده‌ست

بادست مرا زان سر اندر سر و در سبلت		پرباد چرا نبود سرمست چنین دولت
هر لحظه و هر ساعت بر کوری هشیاری		صد رطل درآشامم بی‌ساغر و بی‌آلت
مرغان هوایی را بازان خدایی را		از غیب به دست آرم بی‌صنعت و بی‌حیلت
خود از کف دست من مرغان عجب رویند		می از لب من جوشد در مستی آن حالت
آن دانه آدم را کز سنبل او باشد		بفروشم جنت را بر جان نهم جنت

بیایید بیایید که گلزار دمیده‌ست		بیایید بیایید که دلدار رسیده‌ست
بیارید به یک بار همه جان و جهان را		به خورشید سپارید که خوش تیغ کشیده‌ست
بر آن زشت بخندید که او ناز نماید		بر آن یار بگریید که از یار بریده‌ست
همه شهر بشورید چو آوازه درافتاد		که دیوانه دگربار ز زنجیر رهیده‌ست
چه روزست و چه روزست چنین روز قیامت		مگر نامه اعمال ز آفاق پریده‌ست
بکوبید دهل‌ها و دگر هیچ مگویید		چه جای دل و عقلست که جان نیز رمیده‌ست

بار دگر آن دلبر عیار مرا یافت		سرمست همی‌گشت به بازار مرا یافت
پنهان شدم از نرگس مخمور مرا دید		بگریختم از خانه خمار مرا یافت
بگریختنم چیست کز او جان نبرد کس		پنهان شدنم چیست چو صد بار مرا یافت
گفتم که در انبوهی شهرم که بیابد		آن کس که در انبوهی اسرار مرا یافت
ای مژده که آن غمزه غماز مرا جست		وی بخت که آن طره طرار مرا یافت
دستار ربود از سر مستان به گروگان		دستار برو گوشه دستار مرا یافت
من از کف پا خار همی‌کردم بیرون		آن سرو دو صد گلشن و گلزار مرا یافت
از گلشن خود بر سر من یار گل افشاند		وان بلبل وان نادره تکرار مرا یافت
من گم شدم از خرمن آن ماه چو کیله		امروز مه اندر بن انبار مرا یافت
از خون من آثار به هر راه چکیدست		اندر پی من بود به آثار مرا یافت
چون آهو از آن شیر رمیدم به بیابان		آن شیر گه صید به کهسار مرا یافت
آن کس که به گردون رود و گیرد آهو		با صبر و تأنی و به هنجار مرا یافت
در کام من این شست و من اندر تک دریا		صاید به سررشته جرار مرا یافت
جامی که برد از دلم آزار به من داد		آن لحظه که آن یار کم آزار مرا یافت
این جان گران جان سبکی یافت و بپرید		کان رطل گران سنگ سبکسار مرا یافت
امروز نه هوش است و نه گوش است و نه گفتار		کان اصل هر اندیشه و گفتار مرا یافت

زان شاه که او را هوس طبل و علم نیست		دیوانه شدم بر سر دیوانه قلم نیست
از دور ببینی تو مرا شخص رونده		آن شخص خیالست ولی غیر عدم نیست
پیش آ و عدم شو که عدم معدن جانست		اما نه چنین جان که به جز غصه و غم نیست
من بی‌من و تو بی‌تو درآییم در این جو		زیرا که در این خشک به جز ظلم و ستم نیست
این جوی کند غرقه ولیکن نکشد مرد		کو آب حیاتست و به جز لطف و کرم نیست

این خانه که پیوسته در او بانگ چغانه‌ست		از خواجه بپرسید که این خانه چه خانه‌ست
این صورت بت چیست اگر خانه کعبه‌ست		وین نور خدا چیست اگر دیر مغانه‌ست
گنجی‌ست در این خانه که در کون نگنجد		این خانه و این خواجه همه فعل و بهانه‌ست
بر خانه منه دست که این خانه طلسم‌ست		با خواجه مگویید که او مست شبانه‌ست
خاک و خس این خانه همه عنبر و مشک‌ست		بانگ در این خانه همه بیت و ترانه‌ست
فی الجمله هر آن کس که در این خانه رهی یافت		سلطان زمینست و سلیمان زمانه‌ست
ای خواجه یکی سر تو از این بام فروکن		کاندر رخ خوب تو ز اقبال نشانه‌ست
سوگند به جان تو که جز دیدن رویت		گر ملک زمینست فسونست و فسانه‌ست
حیران شده بستان که چه برگ و چه شکوفه‌ست		واله شده مرغان که چه دامست و چه دانه‌ست
این خواجه چرخست که چون زهره و ماه‌ست		وین خانه عشق است که بی‌حد و کرانه‌ست
چون آینه جان نقش تو در دل بگرفته‌ست		دل در سر زلف تو فرورفته چو شانه‌ست
در حضرت یوسف که زنان دست بریدند		ای جان تو به من آی که جان آن میانه‌ست
مستند همه خانه کسی را خبری نیست		از هر کی درآید که فلانست و فلانه‌ست
شومست بر آستانه مشین خانه درآ زود		تاریک کند آنک ورا جاش ستانه‌ست
مستان خدا گر چه هزارند یکی اند		مستان هوا جمله دوگانه‌ست و سه گانه‌ست
در بیشه شیران رو وز زخم میندیش		کاندیشه ترسیدن اشکال زنانه‌ست
کان جا نبود زخم همه رحمت و مهرست		لیکن پس در وهم تو ماننده فانه‌ست
در بیشه مزن آتش و خاموش کن ای دل		درکش تو زبان را که زبان تو زبانه‌ست

اندر دل هر کس که از این عشق اثر نیست		تو ابر در او کش که به جز خصم قمر نیست
ای خشک درختی که در آن باغ نرستست		وی خوار عزیزی که در این ظل شجر نیست
بسکل ز جز این عشق اگر در یتیمی		زیرا که جز این عشق تو را خویش و پدر نیست
در مذهب عشاق به بیماری مرگست		هر جان که به هر روز از این رنج بتر نیست
در صورت هر کس که از آن رنگ بدیدی		می‌دان تو به تحقیق که از جنس بشر نیست
هر نی که بدیدی به میانش کمر عشق		تنگش تو به بر گیر که جز تنگ شکر نیست
شمس الحق تبریز چو در دام کشیدت		منگر به چپ و راست که امکان حذر نیست

از اول امروز حریفان خرابات		مهمان توند ای شه و سلطان خرابات
امروز چه روزست بگو روز سعادت		این قبله دل کیست بگو جان خرابات
هرگز دل عشاق به فرمان کسی نیست		کو مست خرابست به فرمان خرابات
صد زهره ز اسرار به آواز درآمد		کز ابر برآ ای مه تابان خرابات
ما از لب و دندان اجل هیچ نترسیم		چون زنده شدیم از بت خندان خرابات
بر گاو نهد رخت و به عشق آید جان مست		کاین رخت گرو کن بر دربان خرابات
هر جان که به شمس الحق تبریز دهد دل		او کافر خویش است و مسلمان خرابات

همه خوف آدمی را از درونست		ولیکن هوش او دایم برونست
برون را می‌نوازد همچو یوسف		درون گرگی‌ست کو در قصد خونست
بدرد زهره او گر نبیند		درون را کو به زشتی شکل چونست
بدان زشتی به یک حمله بمیرد		ولیکن آدمی او را زبونست
الف گشت‌ست نون می‌بایدش ساخت		که تا گردد الف چیزی که نونست
اگر نه خود عنایات خداوند		بدیدستی چه امکان سکون‌ست
نه عالم بد نه آدم بد نه روحی		که صافی و لطیف و آبگون‌ست
که او را بود حکم و پادشاهی		نپنداری که این کار از کنونست
نمی‌گویم که در تقدیر شه بود		حقیقت بود و صد چندین فزونست
خداوندی شمس الدین تبریز		ورای هفت چرخ نیلگونست
به زیر ران او تقدیر رامست		اگر چه نیک تندست و حرونست
چو عقل کل بویی برد از وی		شب و روز از هوس اندر جنونست
که پیش همت او عقل دیده‌ست		که همت‌های عالی جمله دونست
کدامین سوی جویم خدمتش را		که منزلگاه او بالای سونست
هر آن مشکل که شیران حل نکردند		بر او جمله بازی و فسونست
نگفتم هیچ رمزی تا بدانی		ز عین حال او این‌ها شجونست
ایا تبریز خاک توست کحلم		که در خاکت عجایب‌ها فنونست

بده یک جام ای پیر خرابات		مگو فردا که فی التأخیر آفات
به جای باده درده خون فرعون		که آمد موسی جانم به میقات
شراب ما ز خون خصم باشد		که شیران را ز صیادیست لذات
چه پرخونست پوز و پنجه شیر		ز خون ما گرفتست این علامات
نگیرم گور و نی هم خون انگور		که من از نفی مستم نی ز اثبات
چو بازم گرد صید زنده گردم		نگردم همچو زاغان گرد اموات
بیا ای زاغ و بازی شو به همت		مصفا شو ز زاغی پیش مصفات
بیفشان وصف‌های باز را هم		مجردتر شو اندر خویش چون ذات
نه خاکست این زمین طشتیست پرخون		ز خون عاشقان و زخم شهمات
خروسا چند گویی صبح آمد		نماید صبح را خود نور مشکات

ببستی چشم یعنی وقت خواب است		نه خوابست آن حریفان را جواب است
تو می‌دانی که ما چندان نپاییم		ولیکن چشم مستت را شتاب است
جفا می‌کن جفاات جمله لطف است		خطا می‌کن خطای تو صواب است
تو چشم آتشین در خواب می‌کن		که ما را چشم و دل باری کباب است
بسی سرها ربوده چشم ساقی		به شمشیری که آن یک قطره آب است
یکی گوید که این از عشق ساقیست		یکی گوید که این فعل شراب است
می و ساقی چه باشد نیست جز حق		خدا داند که این عشق از چه باب است

سماع از بهر جان بی‌قرارست		سبک برجه چه جای انتظارست
مشین این جا تو با اندیشه خویش		اگر مردی برو آن جا که یارست
مگو باشد که او ما را نخواهد		که مرد تشنه را با این چه کارست
که پروانه نیندیشد ز آتش		که جان عشق را اندیشه عارست
چو مرد جنگ بانگ طبل بشنید		در آن ساعت هزار اندر هزارست
شنیدی طبل برکش زود شمشیر		که جان تو غلاف ذوالفقارست
بزن شمشیر و ملک عشق بستان		که ملک عشق ملک پایدارست
حسین کربلایی آب بگذار		که آب امروز تیغ آبدارست

سماع آرام جان زندگانست		کسی داند که او را جان جانست
کسی خواهد که او بیدار گردد		که او خفته میان بوستان‌ست
ولیک آن کو به زندان خفته باشد		اگر بیدار گردد در زیان‌ست
سماع آن جا بکن کان جا عروسیست		نه در ماتم که آن جای فغانست
کسی کو جوهر خود را ندیدهست		کسی کان ماه از چشمش نهانست
چنین کس را سماع و دف چه باید		سماع از بهر وصل دلستان‌ست
کسانی را که روشان سوی قبله‌ست		سماع این جهان و آن جهانست
خصوصا حلقه‌ای کاندر سماعند		همی‌گردند و کعبه در میانست
اگر کان شکر خواهی همان جاست		ور انگشت شکر خود رایگانست

دگربار این دلم آتش گرفتست		رها کن تا بگیرد خوش گرفتست
بسوز ای دل در این برق و مزن دم		که عقلم ابر سوداوش گرفتست
دگربار این دلم خوابی بدیدست		که خون دل همه مفرش گرفتست
چو سایه کل فنا گردم ازیرا		جهان خورشید لشکرکش گرفتست
دلم هر شب به دزدی و خیانت		ز لعل بار سلطان وش گرفتست
کجا پنهان شود دزدی دزدی		که مال خصم زیر کش گرفتست
بسی جان که همی‌پرد ز قالب		ولی پایش حریف کش گرفتست
ز ذوق زخم تیرش این دل من		به دندان گوشه ترکش گرفتست

بیا کامروز ما را روز عیدست		از این پس عیش و عشرت بر مزیدست
بزن دستی بگو کامروز شادی‌ست		که روز خوش هم از اول پدیدست
چو یار ما در این عالم کی باشد		چنین عیدی به صد دوران کی دیدست
زمین و آسمان‌ها پرشکر شد		به هر سویی شکرها بردمیدست
رسید آن بانگ موج گوهرافشان		جهان پرموج و دریا ناپدیدست
محمد باز از معراج آمد		ز چارم چرخ عیسی دررسیدست
هر آن نقدی کز این جا نیست قلبست		میی کز جام جان نبود پلیدست
زهی مجلس که ساقی بخت باشد		حریفانش جنید و بایزیدست
خماری داشتم من در ارادت		ندانستم که حق ما را مریدست
کنون من خفتم و پاها کشیدم		چو دانستم که بختم می کشیدست

مرا چون تا قیامت یار اینست		خراب و مست باشم کار اینست
ز کار و کسب ماندم کسبم اینست		رخا زر زن تو را دینار اینست
نه عقلی ماند و نی تمیز و نی دل		چه چاره فعل آن دیدار اینست
گل صدبرگ دید آن روی خوبش		به بلبل گفت گل گلزار اینست
چو خوبان سایه‌های طیر غیبند		به سوی غیب آ طیار این‌ست
مکرر بنگر آن سو چشم می‌مال		که جان را مدرسه و تکرار اینست
چو لب بگشاد جان‌ها جمله گفتند		شفای جان هر بیمار اینست
چو یک ساغر ز دست عشق خوردند		یقینشان شد که خود خمار اینست
گرو کردی به می دستار و جبه		سزای جبه و دستار اینست
خبر آمد که یوسف شد به بازار		هلا کو یوسف ار بازار اینست
فسونی خواند و پنهان کرد خود را		کمینه لعب آن طرار اینست
ز ملک و مال عالم چاره دارم		مرا دین و دل و ناچار اینست
میان گر پیش غیر عشق بندم		مسیحی باشم و زنار اینست
به گرد حوض گشتم درفتادم		جزای آن چنان کردار اینست
دلا چون درفتادی در چنین حوض		تو را غسل قیامت وار اینست
رخ شه جسته‌ای شهمات اینست		چو دزدی کردی ای دل دار اینست
مشین با خود نشین با هر که خواهی		ز نفس خود ببر اغیار اینست
خمش کن خواجه لاغ پار کم گو		دلم پاره‌ست و لاغ پار اینست
خمش باش و در این حیرت فرورو		بهل اسرار را کاسرار اینست

ز همراهان جدایی مصلحت نیست		سفر بی‌روشنایی مصلحت نیست
چو ملک و پادشاهی دیده باشی		پس شاهی گدایی مصلحت نیست
شما را بی‌شما می‌خواند آن یار		شما را این شمایی مصلحت نیست
چو خوان آسمان آمد به دنیا		از این پس بی‌نوایی مصلحت نیست
در این مطبخ که قربانست جان‌ها		چو دونان نان ربایی مصلحت نیست
بگو آن حرص و آز راه زن را		که مکر و بدنمایی مصلحت نیست
چو پا داری برو دستی بجنبان		تو را بی‌دست و پایی مصلحت نیست
چو پای تو نماند پر دهندت		که بی‌پر در هوایی مصلحت نیست
چو پر یابی به سوی دام حق پر		که از دامش رهایی مصلحت نیست
همای قاف قربی ای برادر		هما را جز همایی مصلحت نیست
جهان جوی و صفا بحر و تو ماهی		در این جو آشنایی مصلحت نیست
خمش باش و فنای بحر حق شو		به هنبازی خدایی مصلحت نیست

به جان تو که سوگند عظیمست		که جانم بی‌تو دربند عظیمست
اگر چه خضر سیرآب حیاتست		به لعلت آرزومند عظیمست
سخن‌ها دارم از تو با تو بسیار		ولی خاموشیم پند عظیمست
هر آن کز بیم تو خاموش باشد		اگر چه خر خردمند عظیمست
هر آن کس کو هنر را ترک گوید		ز بهر تو هنرمند عظیمست
فکندم خویش را چون سایه پیشت		فکندن پیشت افکند عظیمست
که بغداد تو را داد بزرگست		سمرقند تو را قند عظیمست
حریصم کرد طمع داد قندت		اگر چه بنده خرسند عظیمست
بریدستی مرا از خویش و پیوند		که دل را با تو پیوند عظیمست
خمش کن همچو عشق ای زاده عشق		اگر چه گفت فرزند عظیمست
رکاب شمس تبریزی گرفتم		که زین شمس زرکند عظیمست

بگو ای یار همراز این چه شیوه‌ست		دگرگون گشته‌ای باز این چه شیوه‌ست
عجب ترک خوش رنگ این چه رنگست		عجب ای چشم غماز این چه شیوه‌ست
دگربار این چه دامست و چه دانه‌ست		که ما را کشتی از ناز این چه شیوه‌ست
دریدی پرده ما این چه پرده‌ست		یکی پرده برانداز این چه شیوه‌ست
منم آن کهنه عشقی که دگربار		گرفتم عشق از آغاز این چه شیوه‌ست
بدان آواز جان دادن حلالست		زهی آواز دمساز این چه شیوه‌ست
مسلمانان شما این شور بینید		که مثلش نیست هنباز این چه شیوه‌ست
شراب و عشق و رنگم هر سه غماز		یکی پنهان سه غماز این چه شیوه‌ست

شنیدم مر مرا لطفت دعا گفت		برای بنده خود لطف‌ها گفت
چه گویم من مکافات تو ای جان		که نیکی تو را جانا خدا گفت
ولیکن جان این کمتر دعاگو		همه شب روی ماهت را دعا گفت

قرار زندگانی آن نگارست		کز او آن بی‌قراری برقرارست
مرا سودای تو دامن گرفته‌ست		که این سودا نه آن سودای پارست
منم سوزان در آتش‌های نو نو		مرا با یارکان اکنون چه کارست
همی‌نالد درون از بی‌قراری		بدان ماند که آن جان نگارست
چو از یاری تو را جان خسته گردد		نمی‌داند که اندر جانش خارست
تو در جویی و خارت می‌خراشد		نمی‌دانی که خاری در سرا رست
گریزان شو از آن خار و به گل رو		که شمس الدین تبریزی بهارست

صدایی کز کمان آید نذیریست		که اغلب با صدایش زخم تیریست
مؤثر را نگر در آب آثار		کاثر جستن عصای هر ضریریست
پس لا تبصرونت تبصرونی‌ست		بصر جستن ز الهام بصیریست
تو هر چه داری نه جویانش بودی		طلب‌ها گوش گیری و بشیریست
چنان کن که طلب‌ها بیش گردد		کثیرالزرع را طمع وفیریست
مشو نومید از ظلمی که کردی		که دریای کرم توبه پذیریست
گناهت را کند تسبیح و طاعات		که در توبه پذیری بی‌نظیریست
شکسته باش و خاکی باش این جا		که می‌جوید کرم هر جا فقیریست
کرم دامن پر از زر کرد و آورد		که تا وا می‌خرد هر جا اسیریست
عزیزی بخشد آن کس را که خواری‌ست		بزرگی بخشد آن را که حقیریست
که هستی نیستی جوید همیشه		زکات آن جا نیاید که امیریست
ازیرا مظهر چیزیست ضدش		از این دو ضد را ضد خود ظهیریست
تو بر تخته سیاهی گر نویسی		نهان گردد که هر دو همچو قیریست
بود فرقی ز تری تا ترست خط		چو گردد خشک پنهان چون ضمیریست
خمش کن گر چه شرحش بی‌شمارست		طبیعت‌ها عدو هر کثیریست

مبر رنج ای برادر خواجه سختست		به وقت داد و بخشش شوربختست
اگر چه باغ را نیمی گرفته‌ست		ولیکن سخت بی‌میوه درختست
گشاده ابروست و بسته کیسه		مشو غره که او را سیم و رختست
دو دستش را به تخته دوختستند		چه سود ار خواجه بر بالای تختست
وجودش گر چه یک پاره‌ست چون کوه		سخااش مرده است و لخت لختست

ز بعد وقت نومیدی امیدیست		به زیر کوری اندر سینه دیدیست
نبینی نور چون دانی تو کوری		سیه نادیده کی داند سپیدیست
قرین صد هزاران نقش و معنی		نهان تصریف سلطان وحیدیست
که جنباننده این نقش و معنی‌ست		چو بادی رقص‌های شاخ بیدیست
مشو نومید از دشنام دلدار		که بعد رنج روزه روز عیدیست
که یبقی الحب ما بقی العتاب		که هر نقصی کشاننده مزیدیست
رها کن گفت به از گفت یابی		یقین هر حادثی را خود ندیدیست

طبیب درد بی‌درمان کدامست		رفیق راه بی‌پایان کدامست
اگر عقلست پس دیوانگی چیست		وگر جانست پس جانان کدامست
چراغ عالم افروز مخلد		که نی کفرست و نی ایمان کدامست
پر از درست بحر لایزالی		درونش گوهر انسان کدامست
غلامانه است اشیاء را قباها		میان بندگان سلطان کدامست
یکی جزو جهان خود بی‌مرض نیست		طبیب عشق را دکان کدامست
خرد عاجز شد اندر فکر عاجز		که سرکش کیست سرگردان کدامست
بت موزون به بتخانه بسی جست		که موزونات را میزان کدامست
چه قبله کرده‌ای این گفت و گو را		طلب کن درس خاموشان کدامست

چو با ما یار ما امروز جفتست		بگویم آنچ هرگز کس نگفته‌ست
همه مستند این جا محرمانند		میندیش از کسی غماز خفته‌ست
خزان خفت و بهاران گشت بیدار		نمی‌بینی درخت و گل شکفته‌ست
اگر یک روز باقی باشد از دی		زمین لب بسته است و گل نهفته‌ست
هلا در خواب کن اوباش تن را		که گوهرهای جانی جمله سفته‌ست
خمش کن زردهی زان در نیابی		وگر محرم شوی بستان که مفتست

زهی می کاندر آن دستست هیهات		که عقل کل بدو مستست هیهات
بر آن بالا برد دل را که آن جا		سر نیزه زحل پستست هیهات
هر آن کو گشت بی‌خویش اندر این بزم		ز خویش و اقربا رسته‌ست هیهات
چو عنقا برپرد بر ذروه قاف		که پیشش که کمربسته‌ست هیهات
عجایب بین که شیشه ناشکسته		هزاران دست و پا خسته‌ست هیهات
مرا گویی که صبر آهسته‌تر ران		چه جای صبر و آهسته‌ست هیهات
بده آن پیر را جامی و بنشان		که این جا پیر بایسته‌ست هیهات
خصوصا جان پیری‌ها که عقل‌ست		که خوش مغزست و شایسته‌ست هیهات
از آن باغ و ریاض بی‌نهایت		همه عالم چو گلدسته‌ست هیهات
چو گلدسته‌ست پوسیده شود زود		به دشتی رو کز او رسته‌ست هیهات
میی درکش به نام دلربایی		که بس زیبا و برجسته‌ست هیهات
ز بس خون‌ها که او دارد به گردن		خرد را طوق بسکسته‌ست هیهات
شکن‌هایی که دارد طره او		بهای مشک بشکسته‌ست هیهات
خمش کردم خموشانه به من ده		که دل را گفت پیوسته‌ست هیهات

ز میخانه دگربار این چه بویست		دگربار این چه شور و گفت و گویست
جهان بگرفت ارواح مجرد		زمین و آسمان پرهای و هوی‌ست
بیا ای عشق این می از چه خمست		اشارت کن خرابات از چه سوی‌ست
چه می‌گویم اشارت چیست کاین جا		نگنجد فکرتی کان همچو مویست
نیاید در نظر آن سر یک تو		که در فکر آنچ آید چارتویست
چو ز اندیشه به گفت آید چه گویم		که خانه کنده و رسوای کویست
ز رسوایی به بحر دل رود باز		که دل بحرست و گفتن‌ها چو جویست
خزینه دار گوهر بحر بدخوست		که آب جو و چه تن جامه شویست

در این خانه کژی ای دل گهی راست		برون رو هی که خانه خانه ماست
چو بادی تو گهی گرم و گهی سرد		رو آن جا که نه گرما و نه سرماست
تو خواهی که مرا مستور داری		منم روز و همیشه روز رسواست
تو میرابی که بر جو حکم داری		به جو اندرنگنجد جان که دریاست
تو پر و بال داری مرغ واری		به پر و بال مردان را چه پرواست
نجس در جوی ما آب زلالست		مگس بر دوغ ما بازست و عنقاست
صلا ای آفتاب لامکانی		که ذره ذره از تابش ثریاست
بحمدالله به عشق او بجستیم		از این تنگی که محراب و چلیپاست
دهل برگیر و در بازار می‌رو		ندا می‌کن که یوسف خوب سیماست
دریدم پرده ناموس و سالوس		که جان من ز جان خویش برخاست

تو را در دلبری دستی تمامست		مرا در بی‌دلی درد و سقامست
بجز با روی خوبت عشقبازی		حرامست و حرامست و حرامست
همه فانی و خوان وحدت تو		مدامست و مدامست و مدامست
چو چشم خود بمالم خود جز تو		کدامست و کدامست و کدامست
جهان بر روی تو از بهر روپوش		لثامست و لثامست و لثامست
به هر دم از زبان عشق بر ما		سلامست و سلامست و سلامست
ز هر ذره به گفت بی‌زبانی		پیامست و پیامست و پیامست
غم و شادی ما در پیش تختت		غلامست و غلامست و غلامست
اگر چه اشتر غم هست گرگین		امامست و امامست و امامست
پس آن اشتر شادی پرشیر		ختامست و ختامست و ختامست
تو را در بینی این هر دو اشتر		زمامست و زمامست و زمامست
نه آن شیری که آخر طفل جان را		فطامست و فطامست و فطامست
از آن شیری که جوی خلد از وی		نظامست و نظامست و نظامست
خمش کردم که غیرت بر دهانم		لگامست و لگامست و لگامست

چو آن کان کرم ما را شکارست		به هر دم هدیه ما را ده هزارست
که ما را نردبان زرین و سیمین		نهد چون قصد ما بر بام یارست
بلادری‌ست در عالم نهانی		که بر ما گنج و بر بیگانه مارست
به پیش ما خزینه سیم مشمر		که ما را زر و سیم بی‌شمارست
ز پروانه اگر این افترا بود		دو صد چندین ز دست شهریارست

نگار خوب شکربار چونست		چراغ دیده و دیدار چونست
عجب آن غمزه غماز چونست		عجب آن طره طرار چونست
عجب آن شهره بازار خوبی		عجب آن رونق گلزار چونست
دلم از مهر در ماتم نشسته‌ست		عجب در مهر دل دلدار چونست
ز لطف خویش یارم خواند آن یار		عجب آن یار بی این یار چونست
به ظاهر بندگان را می‌نوازد		عجب با بنده در اسرار چونست
چو اول دیدمش جانیم بخشید		بدانستم که در ایثار چونست
اگر دوباره کردی آن کرم را		یقین گشتی که در تکرار چونست
عجب آن شعر اطلس پوش جعدش		بگرد اطلس رخسار چونست
طبیب عاشقان را بازپرسید		که تا آن نرگس بیمار چونست
عجب آن نافه تاتار چونست		عجب آن طره بلغار چونست
عجب بر دایره خط محقق		که بشکسته‌ست صد پرگار چونست
من زارم اسیر ناله زیر		نپرسد روزکی کان زار چونست
دلم دزد نظر او دزد این دزد		عجب آن دزد دزدافشار چونست
تو را ای دوست چون من یار غارم		سری در غار کن کاین غار چونست
که تا بینم تو را جان برفشانم		نمایم خلق را نظار چونست
نهایت نیست گفتم را ولیکن		نمودم شکل آن گفتار چونست

در این جو دل چو دولاب خرابست		که هر سویی که گردد پیشش آبست
وگر تو پشت سوی آب داری		به پیش روت آب اندر شتابست
چگونه جان برد سایه ز خورشید		که جان او به دست آفتابست
اگر سایه کند گردن درازی		رخ خورشید آن دم در نقابست
زهی خورشید کاین خورشید پیشش		چو سیماب از خطر در اضطرابست
چو سیماب‌ست مه بر کف مفلوج		بجز یک شب دگر در انسکابست
به هر سی شب دو شب جمع‌ست و لاغر		دگر فرقت کشد فرقت عذابست
اگر چه زار گردد تازه روی‌ست		ضحوکی عاشقان را خوی و دابست
زید خندان بمیرد نیز خندان		که سوی بخت خندانش ایابست
خمش کن زانک آفات بصیرت		همیشه از سؤالست و جوابست

ایا ساقی تویی قاضی حاجات		شرابی ده که آرد در مراعات
چنان گشتم ز مستی و خرابی		که نشناسم اشارات از عبارات
پدر بر خم خمرم وقف کردست		سبیلم کرد مادر بر خرابات
دو گوشم بست یزدان تا رهیدم		ز حال دی و فردا و خرافات
دگرگون است کوی اهل تمییز		که آن جا رسم طاعاتست و زلات
در این کو کدخدا شاهی است باقی		فرو روبیده این کو را ز آفات

اگر حوا بدانستی ز رنگت		سترون ساختی خود را ز ننگت
سیاهی جانت ار محسوس گشتی		همه عالم شدی زنگی ز زنگت
تو آن ماری که سنگ از تو دریغ است		سرت را کس نکوبد جز به سنگت
اگر دریا درافتی ای منافق		ز زشتی کی خورد مار و نهنگت
مرا گویی که از معنی نظر کن		رها کن صورت نقش و پلنگت
چه گویم با تو ای نقش مزور		چه معنی گنجد اندر جان تنگت
هوای شمس تبریزی چو قدس است		تو آن خوکی که نپذیرد فرنگت

دو چشم آهوانش شیرگیرست		کز او بر من روان باران تیرست
کمان ابروان و تیر مژگان		گواهانند کو بر جان امیرست
چو زلف درهمش درهم از آنم		که بوی او به از مشک و عبیرست
در آن زلفین از آن می‌پیچد این جان		که دل زنجیر زلفش را اسیرست
مگو آن سرو ما را تو نظیری		که ماه ما به خوبی بی‌نظیرست
بیندازم من این سر را به پیشش		اگر چه سر به پیش او حقیرست
خیال روی شه را سجده می‌کن		خیال شه حقیقت را وزیرست

چنان کاین دل از آن دلدار مستست		ز خوف صاف ما آن یار مستست
خمارش نشکنم الا به خونم		از این شادی دل غمخوار مستست
شفق وارم به هر صبحی به خون در		که در هر صبح آن خون خوار مستست
مده پند و مبر خونم به گردن		که چشم دلبر کین دار مستست
چرا این خاک همچون طشت خون‌ست		که چشم ساقی اسرار مستست

تا نقش خیال دوست با ماست		ما را همه عمر خود تماشاست
آن جا که وصال دوستانست		والله که میان خانه صحراست
وان جا که مراد دل برآید		یک خار به از هزار خرماست
چون بر سر کوی یار خسبیم		بالین و لحاف ما ثریاست
چون در سر زلف یار پیچیم		اندر شب قدر قدر ما راست
چون عکس جمال او بتابد		کهسار و زمین حریر و دیباست
از باد چو بوی او بپرسیم		در باد صدای چنگ و سرناست
بر خاک چو نام او نویسیم		هر پاره خاک حور و حوراست
بر آتش از او فسون بخوانیم		زو آتش تیزاب سیماست
قصه چه کنم که بر عدم نیز		نامش چو بریم هستی افزاست
آن نکته که عشق او در آن جاست		پرمغزتر از هزار جوزاست
وان لحظه که عشق روی بنمود		این‌ها همه از میانه برخاست
خامش که تمام ختم گشته‌ست		کلی مراد حق تعالاست

می‌دان که زمانه نقش سوداست		بیرون ز زمانه صورت ماست
زیرا قفسی‌ست این زمانه		بیرون همه کوه قاف و عنقاست
جویی‌ست جهان و ما برونیم		بر جوی فتاده سایه ماست
این جا سر نکته‌ای‌ست مشکل		این جا نبود ولیکن این جاست
جز در رخ جان مخند ای دل		بی او همه خنده گریه افزاست
آن دل نبود که باشد او تنگ		زان روی که دل فراخ پهناست
دل غم نخورد غذاش غم نیست		طوطی‌ست دل و عجب شکرخاست
مانند درخت سر قدم ساز		زیرا که ره تو زیر و بالاست
شاخ ار چه نظر به بیخ دارد		کان قوت مغز او هم از پاست

دود دل ما نشان سوداست		وان دود که از دلست پیداست
هر موج که می‌زند دل از خون		آن دل نبود مگر که دریاست
بیگانه شدند آشنایان		دل نیز به دشمنی چه برخاست
هر سوی که عشق رخت بنهاد		هر جا که ملامت‌ست آن جاست
ما نگریزیم از این ملامت		زیرا که قدیم خانه ماست
در عشق حسد برند شاهان		زان روی که عشق شمع دل‌هاست
پا بر سر چرخ هفتمین نه		کاین عشق به حجره‌های بالاست
هشیار مباش زان که هشیار		در مجلس عشق سخت رسواست
میری مطلب که میر مجلس		گر چشم ببسته‌ست بیناست
این عشق هنوز زیر چادر		این گرد سیاه بین که برخاست
هر چند که زیر هفت پرده‌ست		پیداست که سخت خوب و زیباست
شب خیز کنید ای حریفان		شمعست و شراب و یار تنهاست

دل آمد و دی به گوش جان گفت		ای نام تو این که می‌نتان گفت
درنده آنک گفت پیدا		سوزنده آنک در نهان گفت
چه عذر و بهانه دارد ای جان		آن کس که ز بی‌نشان نشان گفت
گل داند و بلبل معربد		رازی که میان گلستان گفت
آن کس نه که از طریق تحصیل		آموخت ز بانگ بلبلان گفت
صیادی تیر غمزه‌ها را		آن ابروهای چون کمان گفت
صد گونه زبان زمین برآورد		در پاسخ آن چه آسمان گفت
ای عاشق آسمان قرین شو		با او که حدیث نردبان گفت
زان شاهد خانگی نشان کو		هر کس سخنی ز خاندان گفت
کو شعشعه‌های قرص خورشید		هر سایه نشین ز سایه بان گفت
با این همه گوش و هوش مستست		زان چند سخن که این زبان گفت
چون یافت زبان دو سه قراضه		مشغول شد و به ترک کان گفت
وز ننگ قراضه جان عاشق		ترک بازار و این دکان گفت
در گوشم گفت عشق بس کن		خاموش کنم چو او چنان گفت

گویم سخن شکرنباتت		یا قصه چشمه حیاتت
رخ بر رخ من نهی بگویم		کز بهر چه شاه کرد ماتت
در خرمنت آتشی درانداخت		کز خرمن خود دهد زکاتت
سرسبز کند چو تره زارت		تا بازخرد ز ترهاتت
در آتش عشق چون خلیلی		خوش باش که می‌دهد نجاتت
عقلت شب قدر دید و صد عید		کز عشق دریده شد براتت
سوگند به سایه لطیفت		سوگند نمی‌خورم به ذاتت
در ذات تو کی رسند جان‌ها		چون غرقه شدند در صفاتت
چون جوی روان و ساجدت کرد		تا پاک کند ز سیئاتت
از هر جهتی تو را بلا داد		تا بازکشد به بی‌جهاتت
گفتی که خمش کنم نکردی		می‌خندد عشق بر ثباتت

در شهر شما یکی نگاریست		کز وی دل و عقل بی‌قراریست
هر نفسی را از او نصیبیست		هر باغی را از او بهاریست
در هر کویی از او فغانیست		در هر راهی از او غباریست
در هر گوشی از او سماعیست		هر چشم از او در اعتباریست
در کار شوید ای حریفان		کاین جا ما را عظیم کاریست
پنهان یاری به گوش من گفت		کاین جا پنهان لطیف یاریست
او بد که به این طریق می‌گفت		کز تعبیه‌هاش دل نزاریست
او بود رسول خویش و مرسل		کان لهجه از آن شهریاریست
نوحست و امان غرقگانست		روحست و نهان و آشکاریست
گرد ترشان مگرد زین پس		چون پهلوی تو شکرنثاریست
گرد شکران طبع کم گرد		کان شهوت نیز برگذاریست
این جا شکریست بی‌نهایت		این جا سر وقت پایداریست
خاموش کن ای دل و مپندار		کو را حدیست یا کناریست

آمد رمضان و عید با ماست		قفل آمد و آن کلید با ماست
بربست دهان و دیده بگشاد		وان نور که دیده دید با ماست
آمد رمضان به خدمت دل		وان کش که دل آفرید با ماست
در روزه اگر پدید شد رنج		گنج دل ناپدید با ماست
کردیم ز روزه جان و دل پاک		هر چند تن پلید با ماست
روزه به زبان حال گوید		کم شو که همه مزید با ماست
چون هست صلاح دین در این جمع		منصور و ابایزید با ماست

گر جام سپهر زهرپیماست		آن در لب عاشقان چو حلواست
زین واقعه گر ز جای رفتی		از جای برو که جای این جاست
مگریز ز سوز عشق زیرا		جز آتش عشق دود و سوداست
دودت نپزد کند سیاهت		در پختنت آتشست کاستاست
پروانه که گرد دود گردد		دودآلودست و خام و رسواست
از خانه و مان به یاد ناید		آن را که چنین سفر مهیاست
از شهر مگو که در بیابان		موسیست رفیق من و سلواست
صحبت چه کنی که در سقیمی		هر لحظه طبیب تو مسیحاست
دلتنگ خوشم که در فراخی		هر مسخره را رهست و گنجاست
چون خانه دل ز غم شود تنگ		در وی شه دلنواز تنهاست
دل تنگ بود جز او نگنجد		تنگی دلم امان و غوغاست
دندان عدو ز ترس کندست		پس روترشی رهایی ماست
خاموش که بحر اگر ترش روست		هم معدن گوهرست و دریاست

من سر نخورم که سر گران‌ست		پاچه نخورم که استخوان‌ست
بریان نخورم که هم زیان‌ست		من نور خورم که قوت جان‌ست
من سر نخوهم که باکلاهند		من زر نخوهم که بازخواهند
من خر نخوهم که بند کاهند		من کبک خورم که صید شاهند
بالا نپرم نه لک لکم من		کس را نگزم که نی سگم من
لنگی نکنم نه بدتکم من		که عاشق روی ایبکم من
ترشی نکنم نه سرکه‌ام من		پرنم نشوم نه برکه‌ام من
سرکش نشوم نه عکه‌ام من		قانع بزیم که مکه‌ام من
دستار مرا گرو نهادی		یک کوزه مثلثم ندادی
انصاف بده عوان نژادی		ما را کم نیست هیچ شادی
سالار دهی و خواجه ده		آن باده که گفته‌ای به من ده
ور دفع دهی تو و برون جه		در کس زنان خویشتن نه
من عشق خورم که خوشگوارست		ذوق دهنست و نشو جان‌ست
خوردم ز ثرید و پاچه یک چند		از پاچه سر مرا زیانست
زین پس سر پاچه نیست ما را		ما را و کسی که اهل خوانست

گر می‌نکند لبم بیانت		سر می‌گوید به گوش جانت
گر لب ز سلام تو خموش است		بس هم سخن است با نهایت
تن از تو همی‌کند کرانه		جان بگرفته است در میانت
صورت اگرت چو تیر انداخت		جانش بکشید چون کمانت
هرچ از تو نهان کند بگوید		در گوش ضمیر رازدانت
این دم اگر از میان برونی		بازآرد دل کمرکشانت
در باطن کرده خاص خاصت		در ظاهر کرده امتحانت
خامش که چو در تو این غم انداخت		بس باشد این کشش نشانت

پرسید کسی که ره کدامست		گفتم کاین راه ترک کامست
ای عاشق شاه دان که راهت		در جست رضای آن همامست
چون کام و مراد دوست جویی		پس جست مراد خود حرامست
شد جمله روح عشق محبوب		کاین عشق صوامع کرامست
کم از سر کوه نیست عشقش		ما را سر کوه این تمامست
غاری که در اوست یار عشقست		جان را ز جمال او نظامست
هر چت که صفا دهد صوابست		تعیین بنمی کنم کدامست
خامش کن و پیر عشق را باش		کاندر دو جهان تو را امامست

مر عاشق را ز ره چه بیمست		چون همره عاشق آن قدیمست
از رفتن جان چه خوف باشد		او را که خدای جان ندیمست
اندر سفرست لیک چون مه		در طلعت خوب خود مقیمست
کی منتظر نسیم باشد		آن کس که سبکتر از نسیمست
عشق و عاشق یکی‌ست ای جان		تا ظن نبری که آن دو نیمست
چون گشت درست عشق عاشق		هم منعم خویش و هم نعیمست
او در طلب چنین درستی		در پیش سهیل چون ادیمست
چون رفت در این طلب به دریا		دری‌ست اگر چه او یتیمست
ای دیده کرم ز شمس تبریز		مر حاتم را مگو کریمست

امروز جنون نو رسیده‌ست		زنجیر هزار دل کشیده‌ست
امروز ز کندهای ابلوج		پهلوی جوال‌ها دریده‌ست
باز آن بدوی به هجده‌ای قلب		آن یوسف حسن را خریده‌ست
جان‌ها همه شب به عز و اقبال		در نرگس و یاسمن چریده‌ست
تا لاجرم از بگاه هر جان		چالاک و لطیف و برجهیده‌ست
امروز بنفشه زار و لاله		از سنگ و کلوخ بردمیده‌ست
بشکفت درخت در زمستان		در بهمن میوه‌ها پزیده‌ست
گویی که خدای عالمی نو		در عالم کهنه آفریده‌ست
ای عارف عاشق این غزل گو		کت عشق ز عاشقان گزیده‌ست
بر چهره چون زر تو گازیست		آن سیمبرت مگر گزیده‌ست
شاید که نوازد آن دلی را		کاندر غم او بسی طپیده‌ست
خاموش و تفرج چمن کن		کامروز نیابت دو دیده‌ست

آن را که در آخرش خری هست		او را به طواف رهبری هست
بازار جهان به کسب برپاست		زین در همه خارش وگری هست
تا خارششان همی‌کشاند		هر جای که شور یا شری هست
در یم صدفی قرار گیرد		کو را به درونه گوهری هست
اما صدفی که در ندارد		در جستن درش معبری هست
گه در یم و گاه سوی ساحل		در جستن قطره‌اش سری هست
خاموش و طمع مکن سکینه		آن راست سکون که مخبری هست

ای گشته ز شاه عشق شهمات		در خشم مباش و در مکافات
در باغ فنا درآ و بنگر		در جان بقای خویش جنات
چون پیشترک روی تو از خود		بینی ز ورای این سماوات
سلطان حقایق و معانی		وز نور قدیم چتر و رایات
چون گشت عیان مجو کرامت		کز بهر نشان بود کرامات
تا ساحل بحر سیل پیداست		چون غرقه شود کجاست هیهات
ما مات تویم شمس تبریز		صد خدمت و صد سلام از مات

ای کرده میان سینه غارت		ای جان و هزار جان شکارت
جز کشتن عاشقان چه شغلت		جز کشتن خلق چیست کارت
می‌کش که درست باد دستت		ای جان جهانیان نثارت
بس کشته زنده را که دیدم		از غمزه چشم پرخمارت
بس ساکن بی‌قرار دیدم		در آتش عشق بی‌قرارت
یک مرده به خاک درنماند		گر رنجه شوی کنی زیارت
جان بوسد خاک تو به هر دم		بر بوی کنار بی‌کنارت

آن خواجه اگر چه تیزگوش است		استیزه کن و گران فروش است
من غره به سست خنده او		ایمن گشتم که او خموش است
هش دار که آب زیر کاه است		بحری است که زیر که به جوش است
هر جا که روی هش است مفتاح		این جا چه کنی که قفل هوش است
در روی تو بنگرد بخندد		مغرور مشو که روی پوش است
هر دل که به چنگ او درافتاد		چون چنگ همیشه در خروش است
با این همه روح‌ها چو زنبور		طواف ویند زانک نوش است
شیری است که غم ز هیبت او		در گور مقیم همچو موش است
شمس تبریز روز نقد است		عالم به چه در حدیث دوش است

آن ره که بیامدم کدامست		تا بازروم که کار خامست
یک لحظه ز کوی یار دوری		در مذهب عاشقان حرامست
اندر همه ده اگر کسی هست		والله که اشارتی تمامست
صعوه ز کجا رهد که سیمرغ		پابسته این شگرف دامست
آواره دلا میا بدین سو		آن جا بنشین که خوش مقامست
آن نقل گزین که جان فزایست		وان باده طلب که باقوامست
باقی همه بو و نقش و رنگست		باقی همه جنگ و ننگ و نامست
خاموش کن و ز پای بنشین		چون مستی و این کنار بامست

ای از کرم تو کار ما راست		هر جای که خرمی‌ست ما راست
عاشق به جهان چه غصه دارد		تا جام شراب وصل برجاست
هر باد چغانه‌ای گرفته		کو منتظر اشارت ماست
هر آب چو پرده دار گشته		اندر پس پرده طرفه بت‌هاست
هر بلبل مست بر نهالی		ماننده راح روح افزاست
بسیار مگو که وقت آش است		چون گرسنگی قوم شش تاست

هین که گردن سست کردی کو کبابت کو شرابت		هین که بس تاریک رویی ای گرفته آفتابت
یاد داری که ز مستی با خرد استیزه بستی		چون کلیدش را شکستی از کی باشد فتح بابت
در غم شیرین نجوشی لاجرم سرکه فروشی		آب حیوان را ببستی لاجرم رفتست آبت
بوالمعالی گشته بودی فضل و حجت می‌نمودی		نک محک عشق آمد کو سؤالت کو جوابت
مهتر تجار بودی خویش قارون می‌نمودی		خواب بود و آن فنا شد چونک از سر رفت خوابت
بس زدی تو لاف زفتی عاقبت در دوغ رفتی		می‌خور اکنون آنچ داری دوغ آمد خمر نابت
مخلص و معنی این‌ها گر چه دانی هم نهان کن		اندر الواح ضمیری تا نیاید در کتابت

عاشقان را گر چه در باطن جهانی دیگرست		عشق آن دلدار ما را ذوق و جانی دیگرست
سینه‌های روشنان بس غیب‌ها دانند لیک		سینه عشاق او را غیب دانی دیگرست
بس زبان حکمت اندر شوق سرش گوش شد		زانک مر اسرار او را ترجمانی دیگرست
یک زمین نقره بین از لطف او در عین جان		تا بدانی کان مهم را آسمانی دیگرست
عقل و عشق و معرفت شد نردبان بام حق		لیک حق را در حقیقت نردبانی دیگرست
شب روان از شاه عقل و پاسبان آن سو شوند		لیک آن جان را از آن سو پاسبانی دیگرست
دلبران راه معنی با دلی عاجز بدند		وحیشان آمد که دل را دلستانی دیگرست
ای زبان‌ها برگشاده بر دل بربوده‌ای		لب فروبندید کو را همزبانی دیگرست
شمس تبریزی چو جمع و شمع‌ها پروانه‌اش		زانک اندر عین دل او را عیانی دیگرست

خلق‌های خوب تو پیشت دود بعد از وفات		همچو خاتونان مه رو می‌خرامند این صفات
آن یکی دست تو گیرد وان دگر پرسش کند		وان دگر از لعل و شکر پیش بازآرد زکات
چون طلاق تن بدادی حور بینی صف زده		مسلمات مؤمنات قانتات تائبات
بی عدد پیش جنازه می‌دود خوهای تو		صبر تو و النازعات و شکر تو و الناشطات
در لحد مونس شوندت آن صفات باصفا		در تو آویزند ایشان چون بنین و چون بنات
حله‌ها پوشی بسی از پود و تار طاعتت		بسط جانت عرصه گردد از برون این جهات
هین خمش کن تا توانی تخم نیکی کار تو		زانک پیدا شد بهشت عدن ز افعال ثقات

چون نداری تاب دانش چشم بگشا در صفات		چون نبینی بی‌جهت را نور او بین در جهات
حوریان بین نوریان بین زیر این ازرق تتق		مسلمات مؤمنات قانتات تائبات
هر یکی با نازباز و هر یکی عاشق نواز		هر یکی شمع طراز و هر یکی صبح نجات
هر یکی بسته دهان و موشکاف اندر بیان		هر یکی شکرستان و هر یکی کان نبات
جان کهنه می‌فشان و جان تازه می‌ستان		در فقیری می‌خرام و می‌ستان ز ایشان زکات
شیر جان زین مریمان خور چونک زاده ثاینی		تا چو عیسی فارغ آیی از بنین و از بنات
روز و شب را چون دو مجنون درکشان در سلسله		ای که هر روزت چو عید و هر شبت قدر و برات
چونک شه بنمود رخ را اسب شد همراه پیل		عقل مسکین گشت مات و جان میان برد و مات
عاشقان را وقت شورش ابله و شپشپ مبین		کوه جودی عاجز آید پیش ایشان در ثبات
جان جمله پیشه‌ها عشقست اما آنک او		تره زار دل نبیند درفتد در ترهات
من خمش کردم چو دیدم خوشتر از خود ناطقی		پیش او میرم بگویم اقتلونی یا ثقات
شمس تبریزی چو بگشاید دهان چون شکر		از طرب در جنبش آید هم رمیم و هم رفات
رو خمش کن قول کم گو بعد از این فعال باش		چند گویی فاعلاتن فاعلاتن فاعلات

خاک آن کس شو که آب زندگانش روشنست		نیم نانی دررسد تا نیم جانی در تنست
گفتمش آخر پی یک وصل چندین هجر چیست		گفت آری من قصابم گردران با گردنست
دی تماشا رفته بودم جانب صحرای دل		آن نگنجد در نظر چه جای پیدا کردنست
چشم مست یار گویان هر زمان با چشم من		در دو عالم می‌نگنجد آنچ در چشم منست
رو فزون شو از دو عالم تا بریزم بر سرت		آنچ دل را جان جان و دیدگان را دیدنست
ذره ذره عاشقانه پهلوی معشوق خویش		می‌زند پهلو که وقت عقد و کابین کردنست
اندر آن پیوند کردن آب و آتش یک شده‌ست		غنچه آن جا سنبلست و سرو آن جا سوسنست
زیر پاشان گنج‌ها و سوی بالا باغ‌ها		بشنو از بالا نه وقت زیر و بالا گفتنست
من اگر پیدا نگویم بی‌صفت پیداست آن		ذوق آن اندر سرست و طوق آن در گردنست
شمس تبریزی تو خورشیدی چه گویم مدح تو		صد زبان دارم چو تیغ اما به وصفت الکنست

خدمت بی‌دوستی را قدر و قیمت هست نیست		خدمت اندر دست هست و دوستی در دست نیست
دوستی در اندرون خود خدمتی پیوسته است		هیچ خدمت جز محبت در جهان پیوست نیست
ور تو مستی می‌نمایی در محبت چون نه‌ای		عشق گوید دوغ خورد و دوغ خورد او مست نیست
پست و بالا چند یازد از تکلف در هوا		چند خود را پست دارد آن کسی کو پست نیست
همچو ماهی مانده در دام جهان زان بحر دور		وانگهان پنداشته خود را که اندر شست نیست

چون دلت با من نباشد همنشینی سود نیست		گر چه با من می‌نشینی چون چنینی سود نیست
چون دهانت بسته باشد در جگر آتش بود		در میان جو درآیی آب بینی سود نیست
چونک در تن جان نباشد صورتش را ذوق نیست		چون نباشد نان و نعمت صحن و سینی سود نیست
گر زمین از مشک و عنبر پر شود تا آسمان		چون نباشد آدمی را راه بینی سود نیست
تا ز آتش می‌گریزی ترش و خامی چون خمیر		گر هزاران یار و دلبر می‌گزینی سود نیست

ساربانا اشتران بین سر به سر قطار مست		میر مست و خواجه مست و یار مست اغیار مست
باغبانا رعد مطرب ابر ساقی گشت و شد		باغ مست و راغ مست و غنچه مست و خار مست
آسمانا چند گردی گردش عنصر ببین		آب مست و باد مست و خاک مست و نار مست
حال صورت این چنین و حال معنی خود مپرس		روح مست و عقل مست و خاک مست اسرار مست
رو تو جباری رها کن خاک شو تا بنگری		ذره ذره خاک را از خالق جبار مست
تا نگویی در زمستان باغ را مستی نماند		مدتی پنهان شدست از دیده مکار مست
بیخ‌های آن درختان می نهانی می‌خورند		روزکی دو صبر می‌کن تا شود بیدار مست
گر تو را کوبی رسد از رفتن مستان مرنج		با چنان ساقی و مطرب کی رود هموار مست
ساقیا باده یکی کن چند باشد عربده		دوستان ز اقرار مست و دشمنان ز انکار مست
باد را افزون بده تا برگشاید این گره		باده تا در سر نیفتد کی دهد دستار مست
بخل ساقی باشد آن جا یا فساد باده‌ها		هر دو ناهموار باشد چون رود رهوار مست
روی‌های زرد بین و باده گلگون بده		زانک از این گلگون ندارد بر رخ و رخسار مست
باده‌ای داری خدایی بس سبک خوار و لطیف		زان اگر خواهد بنوشد روز صد خروار مست
شمس تبریزی به دورت هیچ کس هشیار نیست		کافر و مؤمن خراب و زاهد و خمار مست

مطربا این پرده زن کان یار ما مست آمدست		وان حیات باصفای باوفا مست آمدست
گر لباس قهر پوشد چون شرر بشناسمش		کو بدین شیوه بر ما بارها مست آمدست
آب ما را گر بریزد ور سبو را بشکند		ای برادر دم مزن کاین دم سقا مست آمدست
می‌فریبم مست خود را او تبسم می‌کند		کاین سلیم القلب را بین کز کجا مست آمدست
آن کسی را می‌فریبی کز کمینه حرف او		آب و آتش بیخود و خاک و هوا مست آمدست
گفتمش گر من بمیرم تو رسی بر گور من		برجهم از گور خود کان خوش لقا مست آمدست
گفت آن کاین دم پذیرد کی بمیرد جان او		با خدا باقی بود آن کز خدا مست آمدست
عشق بی‌چون بین که جان را چون قدح پر می‌کند		روی ساقی بین که خندان از بقا مست آمدست
یار ما عشق است و هر کس در جهان یاری گزید		کز الست این عشق بی‌ما و شما مست آمدست

گر ندید آن شادجان این گلستان را شاد چیست		گر نه لطف او بود پس عیش را بنیاد چیست
گر خرابات ازل از تاب رویش پر نگشت		پس هزاران صومعه در محو جان آباد چیست
جان ما با عشق او گر نی ز یک جا رسته‌اند		جان بااقبال ما با عشق او همزاد چیست
گر نه پرتوهای آن رخسار داد حسن داد		پس به دیوان سرای عاشقان بیداد چیست
ساکنان آب و گل گر عشق ما را محرمند		پس درون گنبد دل غلغله و فریاد چیست
گر نه آتش می‌زند آتش رخی در جان نهان		پس دماغ عاشقان پرآتش و پرباد چیست
گر نه آتش رنگ گشتی جان‌ها در لامکان		صد هزاران مشعله همچون شب میلاد چیست
گر نه تقصیر است از جان در فدا گشتن در او		لطف نقد اولین و وعده و میعاد چیست
گر نه شمس الدین تبریزی قباد جان‌ها است		صد هزاران جان قدسی هر دمش منقاد چیست

جمع باشید ای حریفان زانک وقت خواب نیست		هر حریفی کو بخسبد والله از اصحاب نیست
روی بستان را نبیند راه بستان گم کند		هر که او گردان و نالان شیوه دولاب نیست
ای بجسته کام دل اندر جهان آب و گل		می‌دوانی سوی آن جو کاندر آن جو آب نیست
ز آسمان دل برآ ماها و شب را روز کن		تا نگوید شب روی کامشب شب مهتاب نیست
بی خبر بادا دل من از مکان و کان او		گر دلم لرزان ز عشقش چون دل سیماب نیست

چشمه‌ای خواهم که از وی جمله را افزایش است		دلبری خواهم که از وی مرده را آسایش است
بنده بحر محیطم کز محیطی برتر است		سنگ و گوهر هر دو را از فضل او بخشایش است
باغ و طاووسند هر یک از جمالش بانصیب		زاغ را خالی ندارد گر چه بی‌آرایش است
صورت ار نقصان پذیرد نیست معنی را کمی		عاشق اندر ذوق باشد گر چه در پالایش است
بنگر اندر جان که هست او از بلندی بی‌خبر		گر چه اندر قالب او در خانه آلایش است
شمس تبریزی قدومت خانه اقبال را		صحن را افروزش است و بام را اندایش است

عشق اندر فضل و علم و دفتر و اوراق نیست		هر چه گفت و گوی خلق آن ره ره عشاق نیست
شاخ عشق اندر ازل دان بیخ عشق اندر ابد		این شجر را تکیه بر عرش و ثری و ساق نیست
عقل را معزول کردیم و هوا را حد زدیم		کاین جلالت لایق این عقل و این اخلاق نیست
تا تو مشتاقی بدان کاین اشتیاق تو بتی است		چون شدی معشوق از آن پس هستیی مشتاق نیست
مرد بحری دایما بر تخته خوف و رجا است		چونک تخته و مرد فانی شد جز استغراق نیست
شمس تبریزی تویی دریا و هم گوهر تویی		زانک بود تو سراسر جز سر خلاق نیست

در ره معشوق ما ترسندگان را کار نیست		جمله شاهانند آن جا بندگان را بار نیست
گر تو نازی می‌کنی یعنی که من فرخنده‌ام		نزد این اقبال ما فرخندگی جز عار نیست
گر به فقرت ناز باشد ژنده برگیر و برو		نزد این سلطان ما آن جمله جز زنار نیست
گر تو نور حق شدی از شرق تا مغرب برو		زانک ما را زین صفت پروای آن انوار نیست
گر تو سر حق بدانستی برو با سر باش		زانک این اسرار ما را خوی آن اسرار نیست
راست شو در راه ما وین مکر را یک سوی نه		زان که این میدان ما جولانگه مکار نیست
شمس دین و شمس دین آن جان ما اینک بدان		جز به سوی راه تبریز اسب ما رهوار نیست
مست بودم فاش کردم سر خود با یارکان		زانک هشیاری مرا خود مذهب آزار نیست
گر نهی پرگار بر تن تا بدانی حد ما		حد ما خود ای برادر لایق پرگار نیست
خاک پاشی می‌کنی تو ای صنم در راه ما		خاک پاشی دو عالم پیش ما در کار نیست
صوفیان عشق را خود خانقاهی دیگر است		جان ما را اندر آن جا کاسه و ادرار نیست
در تک دوزخ نشستم ترک کردم بخت را		زانک ما را اشتهای جنت و ابرار نیست

آفتاب امروز بر شکل دگر تابان شدست		در شعاعش همچو ذره جان من رقصان شدست
مشتری در طالع است و ماه و زهره در حضور		یار چوگان زلف مه رو میر این میدان شدست
هر قدح کز می دهد گوید بگیر و هوش دار		هش که دارد عقل دارد عقل خود پنهان شدست
بزم سلطان است این جا هر که سلطانی است نوش		خوان رحمت گسترید و ساقی اخوان شدست
ساقیا پایان رسیدی عشق را از سر بگیر		پا چه باشد سر چه باشد پا و سر یک سان شدست

از سقاهم ربهم بین جمله ابرار مست		وز جمال لایزالی هفت و پنج و چار مست
این قیامت بین که گویی آشکارا شد ز غیب		خم و کوزه حوض کوثر از می جبار مست
تن چو سایه بر زمین و جان پاک عاشقان		در بهشت عشق تجری تحتها الانهار مست
چون فزون گردد تجلی از جمال حق ببین		ذره ذره هر دو عالم گشته موسی وار مست
از تقاضاهای مستان وز جواب لن تران		در شفاعت مو به موی احمد مختار مست
او سر است و ما چو دستار اندر او پیچیده‌ایم		از شراب آن سری گردد سر و دستار مست
یوسف مصری فروکن سر به مصر اندرنگر		شهر پرآشوب بین و جمله بازار مست
گر بگویم ای برادر خیره مانی زین عجب		عرش و کرسی آسمان‌ها این همه کردار مست
شمس تبریزی برآمد در دلم بزمی نهاد		از شراب عشق گشتست این در و دیوار مست

آخر ای دلبر نه وقت عشرت انگیزی شدست		آخر ای کان شکر وقت شکرریزی شدست
تو چو آب زندگانی ما چو دانه زیر خاک		وقت آن کز لطف خود با ما درآمیزی شدست
گر بپوسم همچو دانه عاقبت نخلی شوم		زانک جمله چیزها چیزی ز بی‌چیزی شدست
زین سپس با من مکن تیزی تو ای شمشیر حق		زانک از لطف تو ز آتش تندی و تیزی شدست
جان کشیدم پیش عشقش گفت کو چیزی دگر		گفتم آخر جان جان زین سان ز بی‌چیزی شدست
چون حجاب چشم دل شد چشم صورت لاجرم		شمس تبریزی حجاب شمس تبریزی شدست

چون نظر کردن همه اوصاف خوب اندر دلست		وین همه اوصاف رسوا معدنش آب و گلست
از هوا و شهوت ای جان آب و گل می صد شود		مشکل این ترک هوا و کاشف هر مشکلست
وین تعلل بهر ترکش دافع صد علتست		چون بشد علت ز تو پس نقل منزل منزلست
لیک شرطی کن تو با خود تا که شرطی نشکنی		ور نه علت باقی و درمانت محو و زایلست
چونک طبعت خو کند با شرط تندش بعد از آن		صد هزاران حاصل جان از درونت حاصلست
پس تو را آیینه گردد این دل آهن چنانک		هر دمی رویی نماید روی آن کو کاهلست
پس تو را مطرب شود در عیش و هم ساقی شود		آن امانت چونک شد محمول جان را حاملست
فارغ آیی بعد از آن از شغل و هم از فارغی		شهره گردد از تو آن گنجی که آن بس خاملست
گر چه حلواها خوری شیرین نگردد جان تو		ذوق آن برقی بود تا در دهان آکلست
این طبیعت کور و کر گر نیست پس چون آزمود		کاین حجاب و حائل‌ست آن سوی آن چون مایلست
لیک طبع از اصل رنج و غصه‌ها بررسته‌ست		در پی رنج و بلاها عاشق بی‌طایلست
در تواضع‌های طبعت سر نخوت را نگر		و اندر آن کبرش تواضع‌های بی‌حد شاکلست
هر حدیث طبع را تو پرورش‌هایی بدش		شرح و تأویلی بکن وادانک این بی‌حائلست
هر یکی بیتی جمال بیت دیگر دانک هست		با مؤید این طریقت ره روان را شاغلست
ور تو را خوف مطالب باشد از اشهادها		از خدا می‌خواه شیرینی اجل کان آجلست
هر طرف رنجی دگرگون فرض کن آن گاه برو		جز به سوی بی‌سوی‌ها کان دگر بی‌حاصلست
تو وثاق مار آیی از پی ماری دگر		غصه ماران ببینی زانک این چون سلسله‌ست
تا نگویی مار را از خویش عذری زهرناک		وان گهت او متهم دارد که این هم باطلست
از حدیث شمس دین آن فخر تبریز صفا		آن مزاجش گرم باید کاین نه کار پلپلست

اندرآ ای مه که بی‌تو ماه را استاره نیست		تا خیالت درنیاید پای کوبان چاره نیست
چون خیالت بر که آید چشمه‌ها گردد روان		خود گرفتم کاین دل ما جز که و جز خاره نیست
آتش از سنگی روان شد آب از سنگی دگر		لعل شد سنگی دگر کز لطف تو آواره نیست
بارها لطف تو را من آزمودم ای لطیف		مرده را تو زنده کردی بارها یک باره نیست
ابر رحمت هر سحر گر می‌ببارد آن ز تست		وین دل گریان من جز کودک گهواره نیست
همچو کوه طور از غم این دلم صدپاره شد		لیک اندر دست من زان پاره‌ها یک پاره نیست
آهن برهان موسی بر دل چون سنگ زد		تا جهد استاره‌ای کز ابر یک استاره نیست

نقش بند جان که جان‌ها جانب او مایلست		عاقلان را بر زبان و عاشقان را در دلست
آنک باشد بر زبان‌ها لا احب الافلین		باقیات الصالحات است آنک در دل حاصلست
دل مثال آسمان آمد زبان همچون زمین		از زمین تا آسمان‌ها منزل بس مشکلست
دل مثال ابر آمد سینه‌ها چون بام‌ها		وین زبان چون ناودان باران از این جا نازلست
آب از دل پاک آمد تا به بام سینه‌ها		سینه چون آلوده باشد این سخن‌ها باطلست
این خود آن کس را بود کز ابر او باران چکد		بام کو از ابر گیرد ناودانش قایلست
آنک برد از ناودان دیگران او سارقست		آنک دزدد آب بام دیگران او ناقلست
هر که روید نرگس گل ز آب چشمش عاشقست		هر که نرگس‌ها بچیند دسته بند عاملست
گر چه کف‌های ترازو شد برابر وقت وزن		چون زبانه ش راست نبود آن ترازو مایلست
هر کی پوشیده‌ست بر وی حال و رنگ جان او		هر جوابی که بگوید او به معنی سائلست
گر طبیبی حاذقی رنجور را تلخی دهد		گر چه ظالم می‌نماید نیست ظالم عادلست
پا شناسد کفش خویش ار چه که تاریکی بود		دل ز راه ذوق داند کاین کدامین منزلست
در دل و کشتی نوح افکن در این طوفان تو خویش		دل مترسان ای برادر گر چه منزل‌ هایلست
هر که را خواهی شناسی همنشینش را نگر		زانک مقبل در دو عالم همنشین مقبل‌ست
هر چه بر تو ناخوش آید آن منه بر دیگران		زانک این خو و طبیعت جملگان را شاملست
پنبه‌ها در گوش کن تا نشنوی هر نکته‌ای		زانک روح ساده تو زنگ‌ها را قابلست
هر که روحش از هوای هفتمین بگذشت رست		می خور از انفاس روح او که روحش بسملست
این هوا اندر کمین باشد چو بیند بی‌رفیق		مرد را تنها بگوید هین که مردک غافل‌ست
وصل خواهی با کسان بنشین که ایشان واصلند		وصل از آن کس خواه باری کو به معنی واصل‌ست
گرد مستان گرد اگر می کم رسد بویی رسد		خود مذاق می چه داند آنک مرد عاقلست
نکته‌ها را یاد می‌گیری جواب هر سوال		تا به وقت امتحان گویند مرد فاضلست
گر بنتوانی ز نقص خود شدن سوی کمال		شمس تبریزی کنون اندر کمالت کاملست

گر تو پنداری به حسن تو نگاری هست نیست		ور تو پنداری مرا بی‌تو قراری هست نیست
ور تو گویی چرخ می‌گردد به کار نیک و بد		چرخ را جز خدمت خاک تو کاری هست نیست
سال‌ها شد که بیرون درت چون حلقه‌ایم		بر در تو حلقه بودن هیچ عاری هست نیست
بر در اندیشه ترسان گشته‌ایم از هر خیال		خواجه را این جا خیالی هست آری هست نیست
ای دل جاسوس من در پیش کیکاووس من		جز صلاح الدین ز دل‌ها هوشیاری هست نیست

هله ای آنک بخوردی سحری باده که نوشت		هله پیش آ که بگویم سخن راز به گوشت
می روح آمد نادر رو از آن هم بچش آخر		که به یک جرعه بپرد همه طراری و هوشت
چو از این هوش برستی به مساقات و به مستی		دهدت صد هش دیگر کرم باده فروشت
چو در اسرار درآیی کندت روح سقایی		به فلک غلغله افتد ز هیاهوی و خروشت
بستان باده دیگر جز از آن احمر و اصفر		کندت خواجه معنی برهاند ز نقوشت
دهد آن کان ملاحت قدحی وقت صباحت		به از آن صد قدح می که بخوردی شب دوشت
تو اگر های نگویی و اگر هوی نگویی		همه اموات و جمادات بجوشند ز جوشت
چو در آن حلقه بگنجی زبر معدن و گنجی		هوس کسب بیفتد ز دل مکسبه کوشت
تو که از شر اعادی به دو صد چاه فتادی		برهانید به آخر کرم مظلمه پوشت
همه آهنگ لقا کن خمش و صید رها کن		به خموشیت میسر شود این صید وحوشت
تو دهان را چو ببندی خمشی را بپسندی		کشش و جذب ندیمان نگذارند خموشت

به خدا کت نگذارم که روی راه سلامت		که سر و پا و سلامت نبود روز قیامت
حشم عشق درآمد ربض شهر برآمد		هله ای یار قلندر بشنو طبل ملامت
دل و جان فانی لا کن تن خود همچو قبا کن		نه اثر گو نه خبر گو نه نشانی نه علامت
چو من از خویش برستم ره اندیشه ببستم		هله ای سرده مستم برهانم به تمامت
هله برجه هله برجه قدمی بر سر خود نه		هله برپر هله برپر چو من از شکر و غرامت
ببر ای عشق چو موسی سر فرعون تکبر		هله فرعون به پیش آ که گرفتم در و بامت
چو من از غیب رسیدم سپه غیب کشیدم		برو ای ظالم سرکش که فتادی ز زعامت
هله پالیز تو باقی سر خر عالم فانی		همه دیدار کریمست در این عشق کرامت
نکند رحمت مطلق به بلا جان تو ویران		نکند والده ما را ز پی کینه حجامت
نبود جان و دلم را ز تو سیری و ملولی		نبود هیچ کسی را ز دل و دیده سمت
بجز از عشق مجرد به هر آن نقش که رفتم		بنه ارزید خوشی‌هاش به تلخی ندامت
هله تا یاوه نگردی چو در این حوض رسیدی		که تکش آب حیاتست و لبش جای اقامت
چو در این حوض درافتی همه خویش بدو ده		به مزن دستک و پایک تو به چستی و شهامت
همه تسلیم و خمش کن نه امامی تو ز جمعی		نرسد هیچ کسی را به جز این عشق امامت

چند گویی که چه چاره‌ست و مرا درمان چیست		چاره جوینده که کرده‌ست تو را خود آن چیست
چند باشد غم آنت که ز غم جان ببرم		خود نباشد هوس آنک بدانی جان چیست
بوی نانی که رسیده‌ست بر آن بوی برو		تا همان بوی دهد شرح تو را کاین نان چیست
گر تو عاشق شده‌ای عشق تو برهان تو بس		ور تو عاشق نشدی پس طلب برهان چیست
این قدر عقل نداری که ببینی آخر		گر نه شاهیست پس این بارگه سلطان چیست
گر نه اندر تتق ازرق زیباروییست		در کف روح چنین مشعله تابان چیست
چونک از دور دلت همچو زنان می‌لرزد		تو چه دانی که در آن جنگ دل مردان چیست
آتش دیده مردان حجب غیب بسوخت		تو پس پرده نشسته که به غیب ایمان چیست
شمس تبریز اگر نیست مقیم اندر چشم		چشمه شهد از او در بن هر دندان چیست

چشم پرنور که مست نظر جانانست		ماه از او چشم گرفتست و فلک لرزانست
خاصه آن لحظه که از حضرت حق نور کشد		سجده گاه ملک و قبله هر انسانست
هر که او سر ننهد بر کف پایش آن دم		بهر ناموس منی آن نفس او شیطانست
و آنک آن لحظه نبیند اثر نور برو		او کم از دیو بود زانک تن بی‌جانست
دل به جا دار در آن طلعت باهیبت او		گر تو مردی که رخش قبله گه مردانست
دست بردار ز سینه چه نگه می‌داری		جان در آن لحظه بده شاد که مقصود آنست
جمله را آب درانداز و در آن آتش شو		کآتش چهره او چشمه گه حیوانست
سر برآور ز میان دل شمس تبریز		کو خدیو ابد و خسرو هر فرمانست

آن شنیدی که خضر تخته کشتی بشکست		تا که کشتی ز کف ظالم جبار برست
خضر وقت تو عشق است که صوفی ز شکست		صافیست و مثل درد به پستی بنشست
لذت فقر چو باده‌ست که پستی جوید		که همه عاشق سجده‌ست و تواضع سرمست
تا بدانی که تکبر همه از بی‌مزگیست		پس سزای متکبر سر بی‌ذوق بس است
گریه شمع همه شب نه که از درد سرست		چون ز سر رست همه نور شد از گریه برست
کف هستی ز سر خم مدمغ برود		چون بگیرد قدح باده جان بر کف دست
ماهیا هر چه تو را کام دل از بحر بجو		طمع خام مکن تا نخلد کام ز شست
بحر می‌غرد و می‌گوید کای امت آب		راست گویید بر این مایده کس را گله هست
دم به دم بحر دل و امت او در خوش و نوش		در خطابات و مجابات بلی‌اند و الست
نی در آن بزم کس از درد دلی سر بگرفت		نی در آن باغ و چمن پای کس از خار بخست
هله خامش به خموشیت اسیران برهند		ز خموشانه تو ناطق و خاموش بجست
لب فروبند چو دیدی که لب بسته یار		دست شمشیرزنان را به چه تدبیر ببست

تا نلغزی که ز خون راهِ پس و پیش‌ ترست		آدمی‌دزد زِ زردزد کنون بیشترست
گربزانند که از عقل و خبر می‌دزدند		خود چه دارند کسی را که ز خود بی‌خبرست
خود خود را تو چنین کاسد و بی‌خصم مدان		که جهان طالب زر و خود تو کان زرست
که رسول حق الناس معادن گفته‌ست		معدن نقره و زرست و یقین پرگهرست
گنج یابی و در او عمر نیابی تو به گنج		خویش دریاب که این گنج ز تو بر گذرست
خویش دریاب و حذر کن تو ولیکن چه کنی		که یکی دزد سبک دست در این ره حذرست
سحر ار چند که تاریست حساب روزست		هر که را روی سوی شمس بود چون سحرست
روح‌ها مست شود از دم صبح از پی آنک		صبح را روی به شمس است و حریف نظرست
چند بر بوک و مگر مهره فروگردانی		که تو بس مفلسی و چرخ فلک پاک برست
مغز پالوده و بر هیچ نه در خواب شدی		گوییا لقمه هر روزه تو مغز خرست
بیشتر جان کن و زر جمع کن و خوشدل باش		که همه سیم و زر و مال تو مار سقرست
یک شب از بهر خدا بی‌خور و بی‌خواب بزی		صد شب از بهر هوا نفس تو بی‌خواب و خورست
از سر درد و دریغ از پس هر ذره خاک		آه و فریاد همی‌آید گوش تو کرست
خون دل بر رخت افشان به سحرگاه از آنک		توشه راه تو خون دل و آه سحرست
دل پرامید کن و صیقلیش ده به صفا		که دل پاک تو آیینه خورشید فرست
مونس احمد مرسل به جهان کیست بگو		شمس تبریز شهنشاه که احدی الکبرست

دوش آمد بر من آنک شب افروز منست		آمدن باری اگر در دو جهان آمدنست
آنک سرسبزی خاک‌ست و گهربخش فلک		چاشنی بخش وطن‌هاست اگر بی‌وطنست
در کف عقل نهد شمع که بستان و بیا		تا در من که شفاخانه هر ممتحن است
شمع را تو گرو این لگن تن چه کنی		این لگن گر نبود شمع تو را صد لگنست
تا در این آب و گلی کار کلوخ اندازیست		گفت و گو جمله کلوخ‌ست و یقین دل شکنست
گوهر آینه جان همه در ساده دلی‌ست		میل تو بهر تصدر همه در فضل و فن است
زین گذر کن صفت یار شکربخش بگو		که ز عشوه شکرش ذره به ذره دهن است
خیره گشته است صفت‌ها همه کان چه صفت است		کان صفت‌ها چو بتان و صفت او شمن است
چشم نرگس نشناسد ز غمش کاندر باغ		پیش او یاسمن است آن گل تر یا سمنست
روش عشق روش بخش بود بی‌پا را		خوش روانش کند ار خود زمن صد زمنست
در جهان فتنه بسی بود و بسی خواهد بود		فتنه‌ها جمله بر آن فتنه ما مفتتنست
همه دل‌ها چو کبوتر گرو آن برجند		زانک جانی است که او زنده کن هر بدنست
بس کن آخر چه بر این گفت زبان چفسیدی		عشق را چند بیان‌ها است که فوق سخنست

عجب ای ساقی جان مطرب ما را چه شدست		هله چون می‌نزند ره ره او را کی زدست
او ز هر نیک و بد خلق چرا می‌لنگد		بد و نیک همه را نعره مطرب مددست
دف دریدست طرب را به خدا بی‌دف او		مجلس یارکده بی‌دم او بارکدست
شهر غلبیرگهی دان که شود زیر و زبر		دست غلبیرزنش سخره صاحب بلدست
خیره کم گوی خمش مطرب مسکین چه کند		این همه فتنه آن فتنه گر خوب خدست

آنک بی‌باده کند جان مرا مست کجاست		و آنک بیرون کند از جان و دلم دست کجاست
و آنک سوگند خورم جز به سر او نخورم		و آنک سوگند من و توبه‌ام اشکست کجاست
و آنک جان‌ها به سحر نعره زنانند از او		و آنک ما را غمش از جای ببرده‌ست کجاست
جان جان‌ست وگر جای ندارد چه عجب		این که جا می‌طلبد در تن ما هست کجاست
غمزه چشم بهانه‌ست و زان سو هوسی‌ست		و آنک او در پس غمزه‌ست دل خست کجاست
پرده روشن دل بست و خیالات نمود		و آنک در پرده چنین پرده دل بست کجاست
عقل تا مست نشد چون و چرا پست نشد		و آنک او مست شد از چون و چرا رست کجاست

من نشستم ز طلب وین دل پیچان ننشست		همه رفتند و نشستند و دمی جان ننشست
هر کی استاد به کاری بنشست آخر کار		کار آن دارد آن کز طلب آن ننشست
هر کی او نعره تسبیح جماد تو شنید		تا نبردش به سراپرده سبحان ننشست
تا سلیمان به جهان مهر هوایت ننمود		بر سر اوج هوا تخت سلیمان ننشست
هر کی تشویش سر زلف پریشان تو دید		تا ابد از دل او فکر پریشان ننشست
هر کی در خواب خیال لب خندان تو دید		خواب از او رفت و خیال لب خندان ننشست
ترشی‌های تو صفرای رهی را ننشاند		وز علاج سر سودای فراوان ننشست
هر که را بوی گلستان وصال تو رسید		همچنین رقص کنان تا به گلستان ننشست

روز و شب خدمت تو بی‌سر و بی‌پا چه خوشست		در شکرخانه تو مرغ شکرخا چه خوشست
بر سر غنچه بسته که نهان می‌خندد		سایه سرو خوش نادره بالا چه خوشست
زاغ اگر عاشق سرگین خر آمد گو باش		بلبلان را به چمن با گل رعنا چه خوشست
بانک سرنای چه گر مونس غمگینان‌ست		از دم روح نفخنا دل سرنا چه خوشست
گر چه شب بازرهد خلق ز اندیشه به خواب		در رخ شمس ضحی دیده بینا چه خوشست
بت پرستانه تو را پای فرورفت به گل		تو چه دانی که بر این گنبد مینا چه خوشست
چون تجلی بود از رحمت حق موسی را		زان شکرریز لقا سینه سینا چه خوشست
که صدا دارد و در کان زر صامت هم هست		گه خمش بودن و گه گفت مواسا چه خوشست

تشنه بر لب جو بین که چه در خواب شدست		بر سر گنج گدا بین که چه پرتاب شدست
ای بسا خشک لبا کز گره سحر کسی		در ارس بی‌خبر از آب چو دولاب شدست
چشم بند ار نبدی که گرو شمع شدی		کآفتاب سحری ناسخ مهتاب شدست
ترسد ار شمع نباشد بنبیند مه را		دل آن گول از این ترس چو سیماب شدست
چون سلیمان نهان است که دیوانش دل است		جان محجوب از او مفخر حجاب شدست
ای بسا سنگ دلا که حجرش لعل شدست		ای بسا غوره در این معصره دوشاب شدست
این چه مشاطه و گلگونه غیب است کز او		زعفرانی رخ عشاق چو عناب شدست
چند عثمان پر از شرم که از مستی او		چون عمر شرم شکن گشته و خطاب شدست
طرفه قفال کز انفاس کند قفل و کلید		من دکان بستم کو فاتح ابواب شدست

مطرب و نوحه گر عاشق و شوریده خوش است		نبود بسته بود رسته و روییده خوش است
تف و بوی جگر سوخته و جوشش خون		گرد زیر و بم مطرب به چه پیچیده خوش است
ز ابر پرآب دو چشمش ز تصاریف فراق		بر شکوفه رخ پژمرده بباریده خوش است
بنگر جان و جهان ور نتوانی دیدن		این جهان در هوسش درهم و شوریده خوش است
پیش دلبر بنهادن سر سرمست سزا است		سر او را کف معشوق بمالیده خوش است
دیدن روی دلارام عیان سلطانی است		هم خیال صنم نادره در دیده خوش است
این سعادت ندهد دست همیشه اما		دیدن آن مه جان ناگه و دزدیده خوش است
عشق اگر رخت تو را برد به غارت خوش باش		پیش آن یوسف زیبا کف ببریده خوش است
بس کن ار چه که اراجیف بشیر وصل است		وصل همچون شکر ناگه بشنیده خوش است

من پری زاده‌ام و خواب ندانم که کجاست		چونک شب گشت نخسپند که شب نوبت ماست
چون دماغ است و سر استت مکن استیزه بخسب		دخل و خرج است چنین شیوه و تدبیر سزاست
خرج بی‌دخل خدایی است ز دنیا مطلب		هر که را هست زهی بخت ندانم که که راست

سر مپیچان و مجنبان که کنون نوبت توست		بستان جام و درآشام که آن شربت توست
عدد ذره در این جو هوا عشاقند		طرب و حالت ایشان مدد حالت توست
همگی پرده و پوشش ز پی باشش تو است		جرس و طبل رحیل از جهت رحلت توست
هر که را همت عالی بود و فکر بلند		دانک آن همت عالی اثر همت توست
فکرتی کان نبود خاسته از طبع و دماغ		نیست در عالم اگر باشد آن فکرت توست
ای دل خسته ز هجران و ز اسباب دگر		هم از او جوی دوا را که ولی نعمت توست
ز آن سوی کآمد محنت هم از آن سو است دوا		هم از او شبهه تو است و هم از او حجت توست
هم خمار از می آید هم از او دفع خمار		هم از او عسرت تو است و هم از او عشرت توست
بس که هر مستمعی را هوس و سوداییست		نه همه خلق خدا را صفت و فطرت توست

بوسه‌ای داد مرا دلبر عیار و برفت		چه شدی چونک یکی داد بدادی شش و هفت
هر لبی را که ببوسید نشان‌ها دارد		که ز شیرینی آن لب بشکافید و بکفت
یک نشان آنک ز سودای لب آب حیات		هر زمانی بزند عشق هزار آتش و نفت
یک نشان دگر آن است که تن نیز چو دل		می‌دود در پی آن بوسه به تعجیل و به تفت
تنگ و لاغر گردد به مثال لب دوست		چه عجب لاغری از آتش معشوقه زفت

ذوق روی ترشش بین که ز صد قند گذشت		گفت بس چند بود گفتمش از چند گذشت
چون چنین است صنم پند مده عاشق را		آهن سرد چه کوبی که وی از پند گذشت
تو چه پرسیش که چونی و چگونه است دلت		منزل عشق از آن حال که پرسند گذشت
آن چه روی است که ترکان همه هندوی ویند		ترک تاز غم سودای وی از چند گذشت
آن کف بحر گهربخش وراء النهر است		روضه خوی وی از سغد سمرقند گذشت
خارش حرص و طمع در جگر و جانش افکند		چون نسیم کرمش بر دل خرسند گذشت
ذوق دشنام وی از شهد ثنا بیش آمد		لطف خار غم او را گل خوش خند گذشت
گر در بسته کند منع ز هفتاد بلا		تا که این سیل بلا آمد و از بند گذشت
هر کی عقد و حل احوال دل خویش بدید		بند هستی بشکست او و ز پیوند گذشت
مرد چونک به کف آورد چنین در یتیم		خاطر او ز وفای زن و فرزند گذشت
بس که از قصه خوبش همه در فتنه فتند		کاین مقالات خوش از فهم خردمند گذشت

ساقیا این می از انگور کدامین پشته‌ست		که دل و جان حریفان ز خمار آغشته‌ست
خم پیشین بگشا و سر این خم بربند		که چو زهرست نشاط همگان را کشته‌ست
بند این جام جفا جام وفا را برگیر		تا نگویند که ساقی ز وفا برگشته‌ست
درده آن باده اول که مبارک باده‌ست		مگسل آن رشته اول که مبارک رشته‌ست
صد شکوفه ز یکی جرعه بر این خاک ز چیست		تا چه عشق‌ست که اندر دل ما بسرشته‌ست
بر در خانه دل این لگد سخت مزن		هان که ویران شود این خانه دل یک خشته‌ست
باده‌ای ده که بدان باده بلا واگردد		مجلسی ده پر از آن گل که خدایش کشته‌ست
تا همه مست شویم و ز طرب سجده کنیم		پیش نقشی که خدایش به خودی بنوشته‌ست

ای که رویت چو گل و زلف تو چون شمشادست		جانم آن لحظه که غمگین تو باشم شادست
نقدهایی که نه نقد غم توست آن خاکست		غیر پیمودن باد هوس تو بادست
کار او دارد کموخته کار توست		زانک کار تو یقین کارگه ایجادست
آسمان را و زمین را خبرست و معلوم		کآسمان همچو زمین امر تو را منقادست
روی بنمای و خمار دو جهان را بشکن		نه که امروز خماران تو را میعادست
آفتاب ار چه در این دور فریدست و وحید		شرقیانند که او در صفشان آحادست
خسروان خاک کفش را به خدا تاج کنند		هر که شیرین تو را دلشده چون فرهادست
می‌نهد بر لب خود دست دل من که خموش		این چه وقت سخن‌ست و چه گه فریادست

مگر این دم سر آن زلف پریشان شده است		که چنین مشک تتاری عبرافشان شده است
مگر از چهره او باد صبا پرده ربود		که هزاران قمر غیب درخشان شده است
هست جانی که ز بوی خوش او شادان نیست		گر چه جان بو نبرد کو ز چه شادان شده است
ای بسا شاد گلی کز دم حق خندان است		لیک هر جان بنداند ز چه خندان شده است
آفتاب رخش امروز زهی خوش که بتافت		که هزاران دل از او لعل بدخشان شده است
عاشق آخر ز چه رو تا به ابد دل ننهد		بر کسی کز لطفش تن همگی جان شده است
مگرش دل سحری دید بدان سان که وی است		که از آن دیدنش امروز بدین سان شده است
تا بدیده است دل آن حسن پری زاد مرا		شیشه بر دست گرفته است و پری خوان شده است
بر درخت تن اگر باد خوشش می‌نوزد		پس دو صد برگ دو صد شاخ چه لرزان شده است
بهر هر کشته او جان ابد گر نبود		جان سپردن بر عاشق ز چه آسان شده است
از حیات و خبرش باخبران بی‌خبرند		که حیات و خبرش پرده ایشان شده است
گر نه در نای دلی مطرب عشقش بدمید		هر سر موی چو سرنای چه نالان شده است
شمس تبریز ز بام ار نه کلوخ اندازد		سوی دل پس ز چه جان‌هاش چو دربان شده است

دلبری و بی‌دلی اسرار ماست		کار کار ماست چون او یار ماست
نوبت کهنه فروشان درگذشت		نوفروشانیم و این بازار ماست
نوبهاری کو جهان را نو کند		جان گلزارست اما زار ماست
عقل اگر سلطان این اقلیم شد		همچو دزد آویخته بر دار ماست
آنک افلاطون و جالینوس ماست		پرفنا و علت و بیمار ماست
گاو و ماهی ثری قربان ماست		شیر گردونی به زیر بار ماست
هر چه اول زهر بد تریاق شد		هر چه آن غم بد کنون غمخوار ماست
دعوی شیری کند هر شیرگیر		شیرگیر و شیر او کفتار ماست
ترک خویش و ترک خویشان می‌کنیم		هر چه خویش ما کنون اغیار ماست
خودپرستی نامبارک حالتی‌ست		کاندر او ایمان ما انکار ماست
هر غزل کان بی‌من آید خوش بود		کاین نوا بی‌فر ز چنگ و تار ماست
شمس تبریزی به نور ذوالجلال		در دو عالم مایه اقرار ماست

عاشقان را جست و جو از خویش نیست		در جهان جوینده جز او بیش نیست
این جهان و آن جهان یک گوهر است		در حقیقت کفر و دین و کیش نیست
ای دمت عیسی دم از دوری مزن		من غلام آن که دوراندیش نیست
گر بگویی پس روم نی پس مرو		ور بگویی پیش نی ره پیش نیست
دست بگشا دامن خود را بگیر		مرهم این ریش جز این ریش نیست
جزو درویشند جمله نیک و بد		هر که نبود او چنین درویش نیست
هر که از جا رفت جای او دل است		همچو دل اندر جهان جاییش نیست

غیر عشقت راه بین جستیم نیست		جز نشانت همنشین جستیم نیست
آن چنان جستن که می‌خواهی بگو		کان چنان را این چنین جستیم نیست
بعد از این بر آسمان جوییم یار		زانک یاری در زمین جستیم نیست
چون خیال ماه تو ای بی‌خیال		تا به چرخ هفتمین جستیم نیست
بهتر آن باشد که محو این شویم		کز دو عالم به از این جستیم نیست
صاف‌های جمله عالم خورده گیر		همچو درد درد دین جستیم نیست
خاتم ملک سلیمان جستنیست		حلقه‌ها هست و نگین جستیم نیست
صورتی کاندر نگین او بدست		در بتان روم و چین جستیم نیست
آن چنان صورت که شرحش می‌کنم		جز که صورت آفرین جستیم نیست
اندر آن صورت یقین حاصل شود		کز ورای آن یقین جستیم نیست
جای آن هست ار گمان بد بریم		ز آنک بی‌مکری امین جستیم نیست
پشت ما از ظن بد شد چون کمان		زانک راهی بی‌کمین جستیم نیست
زین بیان نوری که پیدا می‌شود		در بیان و در مبین جستیم نیست

در دل و جان خانه کردی عاقبت		هر دو را دیوانه کردی عاقبت
آمدی کآتش در این عالم زنی		وانگشتی تا نکردی عاقبت
ای ز عشقت عالمی ویران شده		قصد این ویرانه کردی عاقبت
من تو را مشغول می‌کردم دلا		یاد آن افسانه کردی عاقبت
عشق را بی‌خویش بردی در حرم		عقل را بیگانه کردی عاقبت
یا رسول الله ستون صبر را		استن حنانه کردی عاقبت
شمع عالم بود لطف چاره‌گر		شمع را پروانه کردی عاقبت
یک سرم این سوست یک سر سوی تو		دو سرم چون شانه کردی عاقبت
دانه‌ای بیچاره بودم زیر خاک		دانه را دُردانه کردی عاقبت
دانه‌ای را باغ و بستان ساختی		خاک را کاشانه کردی عاقبت
ای دل مجنون و از مجنون بَتَر		مردی و مردانه کردی عاقبت
کاسهٔ سر از تو پُر از تو تهی		کاسه را پیمانه کردی عاقبت
جان جانداران سرکش را به علم		عاشق جانانه کردی عاقبت
شمس تبریزی، که مر هر ذره را		روشن و فرزانه کردی عاقبت

این چنین پابند جان میدان کیست		ما شدیم از دست این دستان کیست
عشق گردان کرد ساغرهای خاص		عشق می‌داند که او گردان کیست
جان حیاتی داد کوه و دشت را		ای خدایا ای خدایا جان کیست
این چه باغست این که جنت مست اوست		وین بنفشه و سوسن و ریحان کیست
شاخ گل از بلبلان گویاترست		سرو رقصان گشته کاین بستان کیست
یاسمن گفتا نگویی با سمن		کاین چنین نرگس ز نرگسدان کیست
چون بگفتم یاسمن خندید و گفت		بیخودم من می‌ندانم کان کیست
می‌دود چون گوی زرین آفتاب		ای عجب اندر خم چوگان کیست
ماه همچون عاشقان اندر پیش		فربه و لاغر شده حیران کیست
ابر غمگین در غم و اندیشه است		سر پرآتش عجب گریان کیست
چرخ ازرق پوش روشن دل عجب		روز و شب سرمست و سرگردان کیست
درد هم از درد او پرسان شده		کای عجب این درد بی‌درمان کیست
شمس تبریزی گشاده‌ست این گره		ای عجب این قدرت و امکان کیست

عاشقی و بی‌وفایی کار ماست		کار کار ماست چون او یار ماست
قصد جان جمله خویشان کنیم		هر چه خویش ما کنون اغیار ماست
عقل اگر سلطان این اقلیم شد		همچو دزد آویخته بر دار ماست
خویش و بی‌خویشی به یک جا کی بود		هر گلی کز ما بروید خار ماست
خودپرستی نامبارک حالتیست		کاندر او ایمان ما انکار ماست
آنک افلاطون و جالینوس توست		از منی پرعلت و بیمار ماست
نوبهاری کو نوی خود بدید		جان گلزارست اما زار ماست
این منی خاکست زر در وی بجو		کاندر او گنجور یار غار ماست
خاک بی‌آتش بننماید گهر		عشق و هجران ابر آتشبار ماست
طالبا بشنو که بانگ آتشست		تا نپنداری که این گفتار ماست
طالبا بگذر از این اسرار خود		سر طالب پرده اسرار ماست
نور و نار توست ذوق و رنج تو		رو بدان جایی که نور و نار ماست
گاه گویی شیرم و گه شیرگیر		شیرگیر و شیر تو کفتار ماست
طالب ره طالب شه کی بود		گر چه دل دارد مگو دلدار ماست
شهر از عاقل تهی خواهد شدن		این چنین ساقی که این خمار ماست
عاشق و مفلس کند این شهر را		این چنین چابک که این طرار ماست
مدرسه عشق و مدرس ذوالجلال		ما چو طالب علم و این تکرار ماست
شمس تبریزی که شاه دلبری‌ست		با همه شاهنشهی جاندار ماست

گم شدن در گم شدن دین منست		نیستی در هست آیین منست
تا پیاده می‌روم در کوی دوست		سبز خنگ چرخ در زین منست
چون به یک دم صد جهان واپس کنم		بنگرم گام نخستین منست
من چرا گرد جهان گردم چو دوست		در میان جان شیرین منست
شمس تبریزی که فخر اولیاست		سین دندان‌هاش یاسین منست

عشوه دشمن بخوردی عاقبت		سوی هجران عزم کردی عاقبت
بازگردی زان خسان زن صفت		سوی این مردان چو مردی عاقبت
سیر گردی زان همه جفتان تو زود		چونک فرد فرد فردی عاقبت
چون گل زردی ز عشق لاله‌ای		لاله گردی گر چه زردی عاقبت
چونک خاک شمس تبریزی شدی		نور سقفی لاجوردی عاقبت

این چنین پابند جان میدان کیست		ما شدیم از دست این دستان کیست
می‌دود چون گوی زرین آفتاب		ای عجب اندر خم چوگان کیست
آفتابا راه زن راهت نزد		چون زند داند که این ره آن کیست
سیب را بو کرد موسی جان بداد		بازجو آن بو ز سیبستان کیست
چشم یعقوبی از این بو باز شد		ای خدا این بوی از کنعان کیست
خاک بودیم این چنین موزون شدیم		خاک ما زر گشت در میزان کیست
بر زر ما هر زمان مهر نوست		تا بداند زر که او از کان کیست
جمله حیرانند و سرگردان عشق		ای عجب این عشق سرگردان کیست
جمله مهمانند در عالم ولیک		کم کسی داند که او مهمان کیست
نرگس چشم بتان ره می‌زند		آب این نرگس ز نرگسدان کیست
جسم‌ها شب خالی از ما روز پر		ما و من چون گربه در انبان کیست
هر کسی دستک زنان کای جان من		و آنک دستک زن کند او جان کیست
شمس تبریزی که نور اولیاست		با چنان عز و شرف سلطان کیست

اندر این جمع شررها ز کجاست		دود سودای هنرها ز کجاست
من سر رشته خود گم کردم		کاین مخالف شده سرها ز کجاست
گر نه دل‌های شما مختلفند		در من از جنگ اثرها ز کجاست
گر چو زنجیر به هم پیوستیم		این فروبستن درها ز کجاست
گر نه صد مرغ مخالف این جاست		جنگ و برکندن پرها ز کجاست
ساقیا باده به پیش آر که می		خود بگوید که دگرها ز کجاست
تو اگر جرعه نریزی بر خاک		خاک را از تو خبرها ز کجاست

هم به بر این بت زیبا خوشکست		من نشستم که همین جا خوشکست
مطرب و یار من و شمع و شراب		این چنین عیش مهیا خوشکست
من و تو هیچ از این جا نرویم		پهلوی شکر و حلوا خوشکست
خجل است از رخ یارم گل تر		با چنین چهره و سیما خوشکست
هر صباحی ز جمالش مستیم		خاصه امروز که با ما خوشکست
بجهم حلقه زلفش گیرم		که در آن حلقه تماشا خوشکست
شمس تبریز که نور دل‌ها است		دایما با گل رعنا خوشکست

هر که بالاست مر او را چه غمست		هر که آن جاست مر او را چه غمست
که از این سو همه جان‌ست و حیات		که از این سو همه لطف و کرمست
خود از این سو که نه سویست و نه جا		قدم اندر قدم اندر قدم‌ست
این عدم خود چه مبارک جایست		که مددهای وجود از عدمست
همه دل‌ها نگران سوی عدم		این عدم نیست که باغ ارمست
این همه لشکر اندیشه دل		ز سپاهان عدم یک علمست
ز تو تا غیب هزاران سال‌ست		چو روی از ره دل یک قدمست

گفتا که کیست بر در گفتم کمین غلامت		گفتا چه کار داری گفتم مها سلامت
گفتا که چند رانی گفتم که تا بخوانی		گفتا که چند جوشی گفتم که تا قیامت
دعوی عشق کردم سوگندها بخوردم		کز عشق یاوه کردم من ملکت و شهامت
گفتا برای دعوی قاضی گواه خواهد		گفتم گواه اشکم زردی رخ علامت
گفتا گواه جرحست تردامنست چشمت		گفتم به فر عدلت عدلند و بی‌غرامت
گفتا که بود همره گفتم خیالت ای شه		گفتا که خواندت این جا گفتم که بوی جامت
گفتا چه عزم داری گفتم وفا و یاری		گفتا ز من چه خواهی گفتم که لطف عامت
گفتا کجاست خوشتر گفتم که قصر قیصر		گفتا چه دیدی آن جا گفتم که صد کرامت
گفتا چراست خالی گفتم ز بیم رهزن		گفتا که کیست رهزن گفتم که این ملامت
گفتا کجاست ایمن گفتم که زهد و تقوا		گفتا که زهد چه بود گفتم ره سلامت
گفتا کجاست آفت گفتم به کوی عشقت		گفتا که چونی آن جا گفتم در استقامت
خامش که گر بگویم من نکته‌های او را		از خویشتن برآیی نی در بود نه بامت

هر جور کز تو آید بر خود نهم غرامت		جرم تو را و خود را بر خود نهم تمامت
ای ماه روی از تو صد جور اگر بیاید		تن را بود چو خلعت جان را بود سلامت
هر کس ز جمله عالم از تو نصیب دارند		عشق تو شد نصیبم احسنت ای کرامت
گه جام مست گردد از لذت می تو		گه می به جوش آید از چاشنی جامت
معنی به سجده آید چون صورت تو بیند		هر حرف رقص آرد چون بشنود کلامت
عاشق چو مستتر شد بر وی ملامت آید		زیرا که نقل این می نبود به جز ملامت

هر دم سلام آرد کاین نامه از فلانست		گویی سلام و کاغذ در شهر ما گرانست
زین مرگ هیچ کوسه ارزان نبرد بوسه		بینی دراز کردن آیین نر خرانست
هر جا که سیمبر بد می‌دانک سیم بر بد		جان و جهان مگویش کان جان ز تو جهانست
بتراش زر به ناخن از کان و چاره‌ای کن		پنهان مدار زر را بی‌زر صنم نهانست
گر حلقه زر نبودی در گوش او نرفتی		در گوش حلقه زر بر طمع او نشانست
ور زانک نازنینی بی‌سیم و زر ببینی		چونک عنایت آمد اقبال رایگانست
این یار زر نگیرد جانی بیار زرین		زیرا که زر مرده آن سوی ناروانست
سنگی است سرخ گشته صد تخم فتنه کشته		مغرور زر پخته خام است و قلتبانست
خامش سخن چه باید آن جا که عشق آید		کمتر ز زر نباشی معشوق بی‌زبانست

بگذشت روز با تو جانا به صد سعادت		افغان که گشت بی‌گه ترسم ز خیربادت
گویی مرا شبت خوش خوش کی به دست آتش		آتش بود فراقت حقا و زان زیادت
عاشق به شب بمردی والله که جان نبردی		الا خیال خوبت شب می‌کند عیادت
در گوش من بگفتی چیزی ز سر جفتی		منکر مشو مگو کی دانم که هست یادت
راز تو را بخوردم شب را گواه کردم		شب از سیاه کاری پنهان کند عبادت

امروز شهر ما را صد رونق‌ست و جانست		زیرا که شاه خوبان امروز در میانست
حیران چرا نباشد خندان چرا نباشد		شهری که در میانش آن صارم زمانست
آن آفتاب خوبی چون بر زمین بتابد		آن دم زمین خاکی بهتر ز آسمانست
بر چرخ سبزپوشان پر می‌زنند یعنی		سلطان و خسرو ما آن‌ست و صد چنانست
ای جان جان جانان از ما سلام برخوان		رحم آر بر ضعیفان عشق تو بی‌امانست
چون سبز و خوش نباشد عالم چو تو بهاری		چون ایمنی نباشد چون شیر پاسبانست
چون کوفت او در دل ناآمده به منزل		دانست جان ز بویش کان یار مهربانست
آن کو کشید دستت او آفریده‌ستت		وان کو قرین جان شد او صاحب قرانست
او ماه بی‌خسوف‌ست خورشید بی‌کسوفست		او خمر بی‌خمارست او سود بی‌زیانست
آن شهریار اعظم بزمی نهاد خرم		شمع و شراب و شاهد امروز رایگانست
چون مست گشت مردم شد گوهرش برهنه		پهلو شکست کان را زان کس که پهلوانست
دلاله چون صبا شد از خار گل جدا شد		باران نبات‌ها را در باغ امتحانست
بی عز و نازنینی کی کرد ناز و بینی		هر کس که کرد والله خام‌ست و قلتبانست
خامش که تا بگوید بی‌حرف و بی‌زبان او		خود چیست این زبان‌ها گر آن زبان زبانست

بنمای رخ که باغ و گلستانم آرزوست		بگشای لب که قند فراوانم آرزوست
ای آفتاب حسن برون آ دمی ز ابر		کآن چهره مشعشع تابانم آرزوست
بشنیدم از هوای تو آواز طبل باز		باز آمدم که ساعد سلطانم آرزوست
گفتی ز ناز بیش مرنجان مرا برو		آن گفتنت که بیش مرنجانم آرزوست
وآن دفع گفتنت که برو شه به خانه نیست		وآن ناز و باز و تندی دربانم آرزوست
در دست هر که هست ز خوبی قراضه‌هاست		آن معدن ملاحت و آن کانم آرزوست
این نان و آب چرخ چو سیل است بی وفا		من ماهیم نهنگم عمانم آرزوست
یعقوب وار وا اسفاها همی‌زنم		دیدار خوب یوسف کنعانم آرزوست
والله که شهر بی تو مرا حبس می‌شود		آوارگی و کوه و بیابانم آرزوست
زین همرهان سست عناصر دلم گرفت		شیر خدا و رستم دستانم آرزوست
جانم ملول گشت ز فرعون و ظلم او		آن نور روی موسی عمرانم آرزوست
زین خلق پرشکایت گریان شدم ملول		آن های هوی و نعره مستانم آرزوست
گویاترم ز بلبل اما ز رشک عام		مهر است بر دهانم و افغانم آرزوست
دی شیخ با چراغ همی‌گشت گرد شهر		کز دیو و دد ملولم و انسانم آرزوست
گفتند یافت می‌نشود جسته‌ایم ما		گفت آن که یافت می‌نشود آنم آرزوست
هر چند مفلسم نپذیرم عقیق خرد		کان عقیق نادر ارزانم آرزوست
پنهان ز دیده‌ها و همه دیده‌ها از اوست		آن آشکار صنعت پنهانم آرزوست
خود کار من گذشت ز هر آرزو و آز		از کان و از مکان پی ارکانم آرزوست
گوشم شنید قصه ایمان و مست شد		کو قسم چشم؟ صورت ایمانم آرزوست
یک دست جام باده و یک دست جعد یار		رقصی چنین میانه میدانم آرزوست
می‌گوید آن رباب که مردم ز انتظار		دست و کنار و زخمه عثمانم آرزوست
من هم رباب عشقم و عشقم ربابی است		وآن لطف‌های زخمه رحمانم آرزوست
باقی این غزل را ای مطرب ظریف		زین سان همی‌شمار که زین سانم آرزوست
بنمای شمس مفخر تبریز رو ز شرق		من هدهدم حضور سلیمانم آرزوست

بر عاشقان فریضه بود جست و جوی دوست		بر روی و سر چو سیل دوان تا بجوی دوست
خود اوست جمله طالب و ما همچو سایه‌ها		ای گفت و گوی ما همگی گفت و گوی دوست
گاهی به جوی دوست چو آب روان خوشیم		گاهی چو آب حبس شدم در سبوی دوست
گه چون حویج دیگ بجوشیم و او به فکر		کفگیر می‌زند که چنینست خوی دوست
بر گوش ما نهاده دهان او به دمدمه		تا جان ما بگیرد یک باره بوی دوست
چون جان جان وی آمد از وی گزیر نیست		من در جهان ندیدم یک جان عدوی دوست
بگدازدت ز ناز و چو مویت کند ضعیف		ندهی به هر دو عالم یکتای موی دوست
با دوست ما نشسته که ای دوست دوست کو		کو کو همی‌زنیم ز مستی به کوی دوست
تصویرهای ناخوش و اندیشه رکیک		از طبع سست باشد و این نیست سوی دوست
خاموش باش تا صفت خویش خود کند		کو های های سرد تو کو های هوی دوست

از دل به دل برادر گویند روزنیست		روزن مگیر گیر که سوراخ سوزنیست
هر کس که غافل آمد از این روزن ضمیر		گر فاضل زمانه بود گول و کودنیست
زان روزنه نظر کن در خانه جلیس		بنگر که ظلمت است در او یا که روشنیست
گر روشن است و بر تو زند برق روشنش		می‌دان که کان لعل و عقیق است و معدنیست
پهلوی او نشین که امیر است و پهلوان		گل در رهش بکار که سروی و سوسنی است
در گردنش درآر دو دست و کنار گیر		برخور از آن کنار که مرفوع گردنیست
رو رخت سوی او کش و پهلوش خانه گیر		کان جا فرشتگان را آرام و مسکنیست
خواهم که شرح گویم می‌لرزد این دلم		زیرا غریب و نادر و بی‌ما و بی‌منیست
آن جا که او نباشد این جان و این بدن		از همدگر رمیده چو آبی و روغنیست
خواهی بلرز و خواه ملرز اینت گفتنیست		گر بر لب و دهانم خود بند آهنیست
آهن شکافتن بر داوود عشق چیست		خامش که شاه عشق عجایب تهمتنیست

ساقی بیار باده که ایام بس خوشست		امروز روز باده و خرگاه و آتش است
ساقی ظریف و باده لطیف و زمان شریف		مجلس چو چرخ روشن و دلدار مه وشست
بشنو نوای نای کز آن نفخه بانواست		درکش شراب لعل که غم در کشاکش است
امروز غیر توبه نبینی شکسته‌ای		امروز زلف دوست بود کان مشوش است
هفتاد بار توبه کند شب رسول حق		توبه شکن حق است که توبه مخمش است
آن صورت نهان که جهان در هوای او است		بر آب و گل به قدرت یزدان منقش است
امروز جان بیابد هر جا که مرده‌ای است		چشمی دگر گشاید چشمی که اعمش است
شاخی که خشک نیست ز آتش مسلم است		از تیر غم ندارد سغری که ترکش است
در عاشقی نگر که رخش بوسه گاه او است		منگر بدانک زرد و ضعیف و مکرمش است
بس تن اسیر خاک و دلش بر فلک امیر		بس دانه زیر خاک درختش منعش است
در خاک کی بود که دلش گنج گوهر است		دلتنگ کی بود که دلارام در کش است
ای مرده شوی من زنخم را ببند سخت		زیرا که بی‌دهان دل و جانم شکرچش است
خامش زنخ مزن که تو را مرده شوی نیست		ذات تو را مقام نه پنج است و نی شش است

این طرفه آتشی که دمی برقرار نیست		گر نزد یار باشد وگر نزد یار نیست
صورت چه پای دارد کو را ثبات نیست		معنی چه دست گیرد چون آشکار نیست
عالم شکارگاه و خلایق همه شکار		غیر نشانه‌ای ز امیر شکار نیست
هر سوی کار و بار که ما میر و مهتریم		وان سو که بارگاه امیرست بار نیست
ای روح دست برکن و بنمای رنگ خوش		کاین‌ها همه به جز کف و نقش و نگار نیست
هر جا غبار خیزد آن جای لشکرست		کآتش همیشه بی‌تف و دود و بخار نیست
تو مرد را ز گرد ندانی چه مردیست		در گرد مرد جوی که با گرد کار نیست
ای نیکبخت اگر تو نجویی بجویدت		جوینده‌ای که رحمت وی را شمار نیست
سیلت چو دررباید دانی که در رهش		هست اختیار خلق ولیک اختیار نیست
در فقر عهد کردم تا حرف کم کنم		اما گلی که دید که پهلویش خار نیست
ما خار این گلیم برادر گواه باش		این جنس خار بودن فخرست عار نیست

گر چپ و راست طعنه و تشنیع بیهده‌ست		از عشق برنگردد آن کس که دلشده‌ست
مه نور می‌فشاند و سگ بانگ می‌کند		مه را چه جرم خاصیت سگ چنین بده‌ست
کوهست نیست که که به بادی ز جا رود		آن گله پشه‌ست که بادیش ره زده‌ست
گر قاعده است این که ملامت بود ز عشق		کری گوش عشق از آن نیز قاعده‌ست
ویرانی دو کون در این ره عمارتست		ترک همه فواید در عشق فایده‌ست
عیسی ز چرخ چارم می‌گوید الصلا		دست و دهان بشوی که هنگام مایده‌ست
رو محو یار شو به خرابات نیستی		هر جا دو مست باشد ناچار عربده‌ست
در بارگاه دیو درآیی که داد داد		داد از خدای خواه که این جا همه دده‌ست
گفتست مصطفی که ز زن مشورت مگیر		این نفس ما زن‌ست اگر چه که زاهده‌ست
چندان بنوش می که بمانی ز گفت و گو		آخر نه عاشقی و نه این عشق میکده‌ست
گر نظم و نثر گویی چون زر جعفری		آن سو که جعفرست خرافات فاسده‌ست

ای گل تو را اگر چه که رخسار نازکست		رخ بر رخش مدار که آن یار نازکست
در دل مدار نیز که رخ بر رخش نهی		کو سر دل بداند و دلدار نازکست
چون آرزو ز حد شد دزدیده سجده کن		بسیار هم مکوش که بسیار نازکست
گر بیخودی ز خویش همه وقت وقت تو است		گر نی به وقت آی که اسرار نازکست
دل را ز غم بروب که خانه خیال او است		زیرا خیال آن بت عیار نازک است
روزی بتافت سایه گل بر خیال دوست		بر دوست کار کرد که این کار نازکست
اندر خیال مفخر تبریز شمس دین		منگر تو خوار کان شه خون خوار نازکست

امروز روز نوبت دیدار دلبرست		امروز روز طالع خورشید اکبرست
دی یار قهرباره و خون خواره بود لیک		امروز لطف مطلق و بیچاره پرورست
از حور و ماه و روح و پری هیچ دم مزن		کان‌ها به او نماند او چیز دیگرست
هر کس که دید چهره او نشد خراب		او آدمی نباشد او سنگ مرمرست
هر مؤمنی که ز آتش او باخبر بود		در چشم صادقان ره عشق کافرست
ای آنک باده‌های لبش را تو منکری		در چشم من نگر که پر از می چو ساغرست
زد حلقه روح قدس مه من بگفت کیست		آواز داد او که کمین بنده بر درست
گفتا که با تو کیست بگفت او که عشق تو		گفتا کجا است عشق بگفت اندر این برست
ای سیمبر به من نظری کن زکات حسن		کاین چشم من پر از در و رخسار از زرست
گفت از شکاف در تو به من درنگر از آنک		دستیم بر در تو و دستیم بر سرست
گفتا که ذره ذره جهان عاشق منند		رو رو که این متاع بر ما محقرست
پیش آ تو شمس مفخر تبریز شاه عشق		کاین قصه پرآتش از حرف برترست

جانا جمال روح بسی خوب و بافرست		لیکن جمال و حسن تو خود چیز دیگرست
ای آنک سال‌ها صفت روح می‌کنی		بنمای یک صفت که به ذاتش برابرست
در دیده می‌فزاید نور از خیال او		با این همه به پیش وصالش مکدرست
ماندم دهان باز ز تعظیم آن جمال		هر لحظه بر زبان و دل الله اکبرست
دل یافت دیده‌ای که مقیم هوای توست		آوه که آن هوا چه دل و دیده پرورست
از حور و ماه و روح و پری هیچ دم مزن		کان‌ها به او نماند او چیز دیگرست
چاکرنوازیست که کردست عشق تو		ور نی کجا دلی که بدان عشق درخورست
هر دل که او نخفت شبی در هوای تو		چون روز روشنست و هوا زو منورست
هر کس که بی‌مراد شد او چون مرید توست		بی صورت مراد مرادش میسرست
هر دوزخی که سوخت و در این عشق اوفتاد		در کوثر اوفتاد که عشق تو کوثرست
پایم نمی‌رسد به زمین از امید وصل		هر چند از فراق توم دست بر سرست
غمگین مشو دلا تو از این ظلم دشمنان		اندیشه کن در این که دلارام داورست
از روی زعفران من ار شاد شد عدو		نی روی زعفران من از ورد احمرست
چون برترست خوبی معشوقم از صفت		دردم چه فربه‌ست و مدیحم چه لاغرست
آری چو قاعده‌ست که رنجور زار را		هر چند رنج بیش بود ناله کمترست
همچون قمر بتافت ز تبریز شمس دین		نی خود قمر چه باشد کان روی اقمرست

از بامداد روی تو دیدن حیات ماست		امروز روی خوب تو یا رب چه دلرباست
امروز در جمال تو خود لطف دیگرست		امروز هر چه عاشق شیدا کند سزاست
امروز آن کسی که مرا دی بداد پند		چون روی تو بدید ز من عذرها بخواست
صد چشم وام خواهم تا در تو بنگرم		این وام از کی خواهم و آن چشم خود که راست
در پیش بود دولت امروز لاجرم		می‌جست و می‌طپید دل بنده روزهاست
از عشق شرم دارم اگر گویمش بشر		می‌ترسم از خدای که گویم که این خداست
ابروم می‌جهید و دل بنده می‌طپید		این می‌نمود رو که چنین بخت در قفاست
رقاصتر درخت در این باغ‌ها منم		زیرا درخت بختم و اندر سرم صباست
چون باشد آن درخت که برگش تو داده‌ای		چون باشد آن غریب که همسایه هماست
در ظل آفتاب تو چرخی همی‌زنیم		کوری آنک گوید ظل از شجر جداست
جان نعره می‌زند که زهی عشق آتشین		کب حیات دارد با تو نشست و خاست
چون بگذرد خیال تو در کوی سینه‌ها		پای برهنه دل به در آید که جان کجاست
روی زمین چو نور بگیرد ز ماه تو		گویی هزار زهره و خورشید بر سماست
در روزن دلم نظری کن چو آفتاب		تا آسمان نگوید کان ماه بی‌وفاست
قدم کمان شد از غم و دادم نشان کژ		با عشق همچو تیرم اینک نشان راست
در دل خیال خطه تبریز نقش بست		کان خانه اجابت و دل خانه دعاست

پنهان مشو که روی تو بر ما مبارکست		نظاره تو بر همه جان‌ها مبارکست
یک لحظه سایه از سر ما دورتر مکن		دانسته‌ای که سایه عنقا مبارکست
ای نوبهار حسن بیا کان هوای خوش		بر باغ و راغ و گلشن و صحرا مبارکست
ای صد هزار جان مقدس فدای او		کآید به کوی عشق که آن جا مبارکست
سودایییم از تو و بطال و کو به کو		ما را چنین بطالت و سودا مبارکست
ای بستگان تن به تماشای جان روید		کآخر رسول گفت تماشا مبارکست
هر برگ و هر درخت رسولیست از عدم		یعنی که کشت‌های مصفا مبارکست
چون برگ و چون درخت بگفتند بی‌زبان		بی گوش بشنوید که این‌ها مبارکست
ای جان چار عنصر عالم جمال تو		بر آب و باد و آتش و غبرا مبارکست
یعنی که هر چه کاری آن گم نمی‌شود		کس تخم دین نکارد الا مبارکست
سجده برم که خاک تو بر سر چو افسرست		پا درنهم که راه تو بر پا مبارکست
می‌آیدم به چشم همین لحظه نقش تو		والله خجسته آمد و حقا مبارکست
نقشی که رنگ بست از این خاک بی‌وفاست		نقشی که رنگ بست ز بالا مبارکست
بر خاکیان جمال بهاران خجسته‌ست		بر ماهیان طپیدن دریا مبارکست
آن آفتاب کز دل در سینه‌ها بتافت		بر عرش و فرش و گنبد خضرا مبارکست
دل را مجال نیست که از ذوق دم زند		جان سجده می‌کند که خدایا مبارکست
هر دل که با هوای تو امشب شود حریف		او را یقین بدان تو که فردا مبارکست
بفزا شراب خامش و ما را خموش کن		کاندر درون نهفتن اشیاء مبارکست

ساقی و سردهی ز لب یارم آرزوست		بدمستی ز نرگس خمارم آرزوست
هندوی طره‌ات چه رسن باز لولییست		لولی گری طره طرارم آرزوست
اندر دلم ز غمزه غماز فتنه‌هاست		فتنه نشان جادوی بیمارم آرزوست
زان رو که غدرها و دغاهاش بس خوش‌ست		غدرش مرا بسوزد غدارم آرزوست
زان شمع بی‌نظیر که در لامکان بتافت		پروانه وار سوخته هموارم آرزوست
گلزار حسن رو بگشا زانک از رخت		مه شرمسار گشته و گلزارم آرزوست
بعد از چهار سال نشستیم دو به دو		یک ره به کوی وصل تو دوچارم آرزوست
انکار کرد عقل تو وین کار کرده عشق		انکار سود نیست چو این کارم آرزوست
رانیم بالش شه و رانی به زخم مار		با مصطفای حسن در آن غارم آرزوست
تاتار هجر کرد سیاهی و عنبری		زان مشک‌های آهوی تاتارم آرزوست
باریست بر دلم که مرا هیچ بار نیست		ای شاه بار ده که یکی بارم آرزوست
عارست ای خفاش تو را ناز آفتاب		صد سجده من بکرده بر آن عارم آرزوست
با داردار وعده وصلت رسید صبر		هجران دو چشم بسته و بر دارم آرزوست
هست این سپاه عشق تو جان سوز و دلفروز		و اندر سپاه عشق تو سالارم آرزوست
دجال هجر بر سرم از غم قیامتیست		لابد فسون عیسی و تیمارم آرزوست
مکری بکرد بنده و مکری بکرد وصل		از مکر توبه کردم مکارم آرزوست
تا سوی گلشن طرب آیم خراب و مست		از گلشن وصال تو یک خارم آرزوست
زان طره‌های زلف کمرساز بنده را		کز شهر دررمیدم کهسارم آرزوست
موسی جان بدید درختی ز نور نار		آن شعله درخت و از آن نارم آرزوست
تبریز چون بهشت ز دیدار شمس دین		اندر بهشت رفته و دیدارم آرزوست

بد دوش بی‌تو تیره شب و روشنی نداشت		شمع و سماع و مجلس ما چاشنی نداشت
شب در شکنجه بودم و جرمی نرفته بود		در حبس بود این دل و دل دادنی نداشت
ای آنک ایمنست جهان در پناه تو		مه نیز بی‌لقای تو شب ایمنی نداشت
کبر و منی خلق حجاب تو می‌شود		در سایه بود از تو کسی کو منی نداشت
دل در کف تو از تو ولیکن ز شرم تو		سیماب وار بر کف تو ساکنی نداشت

جان سوی جسم آمد و تن سوی جان نرفت		وان سو که تیر رفت حقیقت کمان نرفت
جان چست شد که تا بپرد وین تن گران		هم در زمین فروشد و بر آسمان نرفت
جان میزبان تن شد در خانه گلین		تن خانه دوست بود که با میزبان نرفت
در وحشتی بماند که تن را گمان نبود		جان رفت جانبی که بدان جا گمان نرفت
پایان فراق بین که جهان آمد این جهان		اندر جهان کی دید کسی کز جهان نرفت
مرگت گلو بگیرد تو خیره سر شوی		گویی رسول نامد وین را بیان نرفت
در هر دهان که آب از آزادیم گشاد		در گور هیچ مور ورا در دهان نرفت

آن روح را که عشق حقیقی شعار نیست		نابوده به که بودن او غیر عار نیست
در عشق باش که مست عشقست هر چه هست		بی کار و بار عشق بر دوست بار نیست
گویند عشق چیست بگو ترک اختیار		هر کو ز اختیار نرست اختیار نیست
عاشق شهنشهیست دو عالم بر او نثار		هیچ التفات شاه به سوی نثار نیست
عشقست و عاشقست که باقیست تا ابد		دل بر جز این منه که به جز مستعار نیست
تا کی کنار گیری معشوق مرده را		جان را کنار گیر که او را کنار نیست
آن کز بهار زاد بمیرد گه خزان		گلزار عشق را مدد از نوبهار نیست
آن گل که از بهار بود خار یار اوست		وان می که از عصیر بود بی‌خمار نیست
نظاره گو مباش در این راه و منتظر		والله که هیچ مرگ بتر ز انتظار نیست
بر نقد قلب زن تو اگر قلب نیستی		این نکته گوش کن اگرت گوشوار نیست
بر اسب تن ملرز سبکتر پیاده شو		پرش دهد خدای که بر تن سوار نیست
اندیشه را رها کن و دل ساده شو تمام		چون روی آینه که به نقش و نگار نیست
چون ساده شد ز نقش همه نقش‌ها در اوست		آن ساده رو ز روی کسی شرمسار نیست
از عیب ساده خواهی خود را در او نگر		کو را ز راست گویی شرم و حذار نیست
چون روی آهنین ز صفا این هنر بیافت		تا روی دل چه یابد کو را غبار نیست
گویم چه یابد او نه نگویم خمش به است		تا دلستان نگوید کو رازدار نیست

ما را کنار گیر تو را خود کنار نیست		عاشق نواختن به خدا هیچ عار نیست
بی حد و بی‌کناری نایی تو در کنار		ای بحر بی‌امان که تو را زینهار نیست
زان شب که ماه خویش نمودی به عاشقان		چون چرخ بی‌قرار کسی را قرار نیست
جز فیض بحر فضل تو ما را امید نیست		جز گوهر ثنای تو ما را نثار نیست
تا کار و بار عشق هوای تو دیده‌ام		ما را تحیریست که با کار کار نیست
یک میر وانما که تو را او اسیر نیست		یک شیر وانما که تو را او شکار نیست
مرغان جسته‌ایم ز صد دام مردوار		دامیست دام تو که از این سو مطار نیست
آمد رسول عشق تو چون ساقی صبوح		با جام باده‌ای که مر آن را خمار نیست
گفتم که ناتوانم و رنجورم از فراق		گفتا بگیر هین که گه اعتذار نیست
گفتم بهانه نیست تو خود حال من ببین		مپذیر عذر بنده اگر زار زار نیست
کارم به یک دم آمد از دمدمه جفا		هنگام مردنست زمان عقار نیست
گفتا که حال خویش فراموش کن بگیر		زیرا که عاشقان را هیچ اختیار نیست
تا نگذری ز راحت و رنج و ز یاد خویش		سوی مقربان وصالت گذار نیست
آبی بزن از این می و بنشان غبار هوش		جز ماه عشق هر چه بود جز غبار نیست

ای چنگ پرده‌های سپاهانم آرزوست		وی نای ناله خوش سوزانم آرزوست
در پرده حجاز بگو خوش ترانه‌ای		من هدهدم صفیر سلیمانم آرزوست
از پرده عراق به عشاق تحفه بر		چون راست و بوسلیک خوش الحانم آرزوست
آغاز کن حسینی زیرا که مایه گفت		کان زیر خرد و زیر بزرگانم آرزوست
در خواب کرده‌ای ز رهاوی مرا کنون		بیدار کن به زنگله‌ام کانم آرزوست
این علم موسقی بر من چون شهادتست		چون مؤمنم شهادت و ایمانم آرزوست
ای عشق عقل را تو پراکنده گوی کن		ای عشق نکته‌های پریشانم آرزوست
ای باد خوش که از چمن عشق می‌رسی		بر من گذر که بوی گلستانم آرزوست
در نور یار صورت خوبان همی‌نمود		دیدار یار و دیدن ایشانم آرزوست

امروز چرخ را ز مه ما تحیریست		خورشید را ز غیرت رویش تغیریست
صبح وجود را به جز این آفتاب نیست		بر ذره ذره وحدت حسنش مقرریست
اما بدان سبب که به هر شام و هر صبوح		اشکال نو نماید گویی که دیگریست
اشکال نو به نو چو مناقض نمایدت		اندر مناقضات خلافی مستریست
در تو چو جنگ باشد گویی دو لشکر است		در تو چو جنگ نبود دانی که لشکریست
اندر خلیل لطف بد آتش نمود آب		نمرود قهر بود بر او آب آذریست
گرگی نمود یوسف در چشم حاسدان		پنهان شد آنک خوب و شکرلب برادریست
این دست خود همی‌برد از عشق روی او		وان قصد جانش کرده که بس زشت و منکریست
آن پرده از نمد نبود از حسد بود		زان پرده دوست را منگر زشت منظریست
دیویست نفس تو که حسد جزو وصف اوست		تا کل او چگونه قبیحی و مقذریست
آن مار زشت را تو کنون شیر می‌دهی		نک اژدها شود که به طبع آدمی خوریست
ای برق اژدهاکش از آسمان فضل		برتاب و برکشش که از او روح مضطریست
بی حرف شو چو دل اگرت صدر آرزوست		کز گفت این زبانت چو خواهنده بر دریست

ای مرده‌ای که در تو ز جان هیچ بوی نیست		رو رو که عشق زنده دلان مرده شوی نیست
ماننده خزانی هر روز سردتر		در تو ز سوز عشق یکی تای موی نیست
هرگز خزان بهار شود این مجو محال		حاشا بهار همچو خزان زشتخوی نیست
روباه لنگ رفت که بر شیر عاشقم		گفتم که این به دمدمه و های هوی نیست
گیرم که سوز و آتش عشاق نیستت		شرمت کجا شدست تو را هیچ روی نیست
عاشق چو اژدها و تو یک کرم نیستی		عاشق چو گنج‌ها و تو را یک تسوی نیست
از من دو سه سخن شنو اندر بیان عشق		گر چه مرا ز عشق سر گفت و گوی نیست
اول بدان که عشق نه اول نه آخرست		هر سو نظر مکن که از آن سوی سوی نیست
گر طالب خری تو در این آخرجهان		خر می‌طلب مسیح از این سوی جوی نیست
یکتا شدست عیسی از آن خر به نور دل		دل چون شکمبه پرحدث و توی توی نیست
با خر میا به میدان زیرا که خرسوار		از فارسان حمله و چوگان و گوی نیست
هندوی ساقی دل خویشم که بزم ساخت		تا ترک غم نتازد کامروز طوی نیست
در شهر مست آیم تا جمله اهل شهر		دانند کاین زهی ز گدایان کوی نیست
آن عشق می‌فروش قیامت همی‌کند		زان باده‌ای که درخور خم و سبوی نیست
زان می زبان بیابد آن کس که الکنست		زان می گلو گشاید آن کش گلوی نیست
بس کن چه آرزوست تو را این سخنوری		باری مرا ز مستی آن آرزوی نیست

عاشق آن قند تو جان شکرخای ماست		سایه زلفین تو در دو جهان جای ماست
از قد و بالای اوست عشق که بالا گرفت		و آنک بشد غرق عشق قامت و بالای ماست
هر گل سرخی که هست از مدد خون ماست		هر گل زردی که رست رسته ز صفرای ماست
هر چه تصور کنی خواجه که همتاش نیست		عاشق و مسکین آن بی‌ضد و همتای ماست
از سبب هجر اوست شب که سیه پوش گشت		توی به تو دود شب ز آتش سودای ماست
نیست ز من باورت این سخن از شب بپرس		تا بدهد شرح آنک فتنه فردای ماست
شب چه بود روز نیز شهره و رسوای اوست		کاهش مه از غم ماه دل افزای ماست
آه که از هر دو کون تا چه نهان بوده‌ای		خه که نهانی چنین شهره و پیدای ماست
زان سوی لوح وجود مکتب عشاق بود		و آنچ ز لوحش نمود آن همه اسمای ماست
اول و پایان راه از اثر پای ماست		ناطقه و نفس کل ناله سرنای ماست
گر نه کژی همچو چنگ واسطه نای چیست		در هوس آن سری اوست که هم پای ماست
گر چه که ما هم کژیم در صفت جسم خویش		بر سر منشور عشق جسم چو طغرای ماست
رخت به تبریز برد مفخر جان شمس دین		بازبیاریم زود کان همه کالای ماست

شاه گشادست رو دیده شه بین که راست		باده گلگون شه بر گل و نسرین که راست
شاه در این دم به بزم پای طرب درنهاد		بر سر زانوی شه تکیه و بالین که راست
پیش رخ آفتاب چرخ پیاپی کی زد		در تتق ابر تن ماه به تعیین که راست
ساغرها می‌شمرد وی بشده از شمار		گر بنشد از شمار ساغر پیشین که راست
از اثر روی شه هر نفسی شاهدی		سر کشد از لامکان گوید کابین که راست
ای بس مرغان آب بر لب دریای عشق		سینه صیاد کو دیده شاهین که راست
هین که براقان عشق در چمنش می‌چرند		تنگ درآمد وصال لایقشان زین که راست
سیمبر خوب عشق رفت به خرگاه دل		چهره زر لایق آن بر سیمین که راست
خسرو جان شمس دین مفخر تبریزیان		در دو جهان همچو او شاه خوش آیین که راست

یوسف کنعانیم روی چو ماهم گواست		هیچ کس از آفتاب خط و گواهان نخواست
سرو بلندم تو را راست نشانی دهم		راستتر از سروقد نیست نشانی راست
هست گواه قمر چستی و خوبی و فر		شعشعه اختران خط و گواه سماست
ای گل و گلزارها کیست گواه شما		بوی که در مغزهاست رنگ که در چشم‌هاست
عقل اگر قاضیست کو خط و منشور او		دیدن پایان کار صبر و وقار و وفاست
عشق اگر محرم است چیست نشان حرم		آنک به جز روی دوست در نظر او فناست
عالم دون روسپیست چیست نشانی آن		آنک حریفیش پیش و آن دگرش در قفاست
چونک به راهش کند آن به برش درکشد		بوسه او نه از وفاست خلعت او نه از عطاست
چیست نشانی آنک هست جهانی دگر		نو شدن حال‌ها رفتن این کهنه‌هاست
روز نو و شام نو باغ نو و دام نو		هر نفس اندیشه نو نوخوشی و نوغناست
نو ز کجا می‌رسد کهنه کجا می‌رود		گر نه ورای نظر عالم بی‌منتهاست
عالم چون آب جوست بسته نماید ولیک		می‌رود و می‌رسد نو نو این از کجاست
خامش و دیگر مگو آنک سخن بایدش		اصل سخن گو بجو اصل سخن شاه ماست
شاه شهی بخش جان مفخر تبریزیان		آنک در اسرار عشق همنفس مصطفاست

هر نفس آواز عشق می‌رسد از چپ و راست		ما به فلک می‌رویم عزم تماشا که راست
ما به فلک بوده‌ایم یار ملک بوده‌ایم		باز همان جا رویم جمله که آن شهر ماست
خود ز فلک برتریم وز ملک افزونتریم		زین دو چرا نگذریم منزل ما کبریاست
گوهر پاک از کجا عالم خاک از کجا		بر چه فرود آمدیت بار کنید این چه جاست
بخت جوان یار ما دادن جان کار ما		قافله سالار ما فخر جهان مصطفاست
از مه او مه شکافت دیدن او برنتافت		ماه چنان بخت یافت او که کمینه گداست
بوی خوش این نسیم از شکن زلف اوست		شعشعه این خیال زان رخ چون والضحاست
در دل ما درنگر هر دم شق قمر		کز نظر آن نظر چشم تو آن سو چراست
خلق چو مرغابیان زاده ز دریای جان		کی کند این جا مقام مرغ کز آن بحر خاست
بلک به دریا دریم جمله در او حاضریم		ور نه ز دریای دل موج پیاپی چراست
آمد موج الست کشتی قالب ببست		باز چو کشتی شکست نوبت وصل و لقاست

نوبت وصل و لقاست نوبت حشر و بقاست		نوبت لطف و عطاست بحر صفا در صفاست
درج عطا شد پدید غره دریا رسید		صبح سعادت دمید صبح چه نور خداست
صورت و تصویر کیست این شه و این میر کیست		این خرد پیر کیست این همه روپوش‌هاست
چاره روپوش‌ها هست چنین جوش‌ها		چشمه این نوش‌ها در سر و چشم شماست
در سر خود پیچ لیک هست شما را دو سر		این سر خاک از زمین وان سر پاک از سماست
ای بس سرهای پاک ریخته در پای خاک		تا تو بدانی که سر زان سر دیگر به پاست
آن سر اصلی نهان وان سر فرعی عیان		دانک پس این جهان عالم بی‌منتهاست
مشک ببند ای سقا می‌نبرد خنب ما		کوزه ادراک‌ها تنگ از این تنگناست
از سوی تبریز تافت شمس حق و گفتمش		نور تو هم متصل با همه و هم جداست

کار ندارم جز این کارگه و کارم اوست		لاف زنم لاف لاف چونک خریدارم اوست
طوطی گویا شدم چون شکرستانم اوست		بلبل بویا شدم چون گل و گلزارم اوست
پر به ملک برزنم چون پر و بالم از اوست		سر به فلک برزنم چون سر و دستارم اوست
جان و دلم ساکنست زانک دل و جانم اوست		قافله‌ام ایمنست قافله سالارم اوست
بر مثل گلستان رنگرزم خم اوست		بر مثل آفتاب تیغ گهردارم اوست
خانه جسمم چرا سجده گه خلق شد		زانک به روز و به شب بر در و دیوارم اوست
دست به دست جز او می‌نسپارد دلم		زانک طبیب غم این دل بیمارم اوست
بر رخ هر کس که نیست داغ غلامی او		گر پدر من بود دشمن و اغیارم اوست
ای که تو مفلس شدی سنگ به دل برزدی		صله ز من خواه زانک مخزن و انبارم اوست
شاه مرا خوانده است چون نروم پیش شاه		منکر او چون شوم چون همه اقرارم اوست
گفت خمش چند چند لاف تو و گفت تو		من چه کنم ای عزیز گفتن بسیارم اوست

باز درآمد به بزم مجلسیان دوست دوست		گر چه غلط می‌دهد نیست غلط اوست اوست
گاه خوش خوش شود گه همه آتش شود		تعبیه‌های عجب یار مرا خوست خوست
نقش وفا وی کند پشت به ما کی کند		پشت ندارد چو شمع او همگی روست روست
پوست رها کن چو مار سر تو برآور ز یار		مغز نداری مگر تا کی از این پوست پوست
هر کی به جد تمام در هوس ماست ماست		هر کی چو سیل روان در طلب جوست جوست
از هوس عشق او باغ پر از بلبل‌ست		وز گل رخسار او مغز پر از بوست بوست
مفخر تبریزیان شمس حق آگه بود		کز غم عشق این تنم بر مثل موست موست

آنک چنان می‌رود ای عجب او جان کیست		سخت روان می‌رود سرو خرامان کیست
حلقه آن جعد او سلسله پای کیست		زلف چلیپا و شش آفت ایمان کیست
در دل ما صورتیست ای عجب آن نقش کیست		وین همه بوهای خوش از سوی بستان کیست
دیدم آن شاه را آن شه آگاه را		گفتم این شاه کیست خسرو و سلطان کیست
چون سخن من شنید گفت به خاصان خویش		کاین همه درد از کجاست حال پریشان کیست
عقل روان سو به سو روح دوان کو به کو		دل همه در جست و جو یا رب جویان کیست
دل چه نهی بر جهان باش در او میهمان		بنده آن شو که او داند مهمان کیست
در دل من دار و گیر هست دو صد شاه و میر		این دل پرغلغله مجلس و ایوان کیست
عرصه دل بی‌کران گم شده در وی جهان		ای دل دریاصفت سینه بیابان کیست
غم چه کند با کسی داند غم از کجاست		شاد ابد گشت آنک داند شادان کیست
ای زده لاف کرم گفته که من محسنم		مرگ تو گوید تو را کاین همه احسان کیست
آن دم کاین دوستان با تو دگرگون شوند		پس تو بدانی که این جمله طلسم آن کیست
نقد سخن را بمان سکه سلطان بجو		کای زر کامل عیار نقد تو از کان کیست

با وی از ایمان و کفر باخبری کافریست		آنک از او آگهست از همه عالم بریست
آه که چه بی‌بهره‌اند باخبران زانک هست		چهره او آفتاب طره او عنبریست
آه از آن موسیی کانک بدیدش دمی		گشته رمیده ز خلق بر مثل سامریست
بر عدد ریگ هست در هوسش کوه طور		بر عدد اختران ماه ورا مشتریست
چشم خلایق از او بسته شد از چشم بند		زانک مسلم شده چشم ورا ساحریست
اوست یکی کیمیا کز تبش فعل او		زرگر عشق ورا بر رخ من زرگریست
پای در آتش بنه همچو خلیل ای پسر		کآتش از لطف او روضه نیلوفریست
چون رخ گلزار او هست چراگاه روح		روح از آن لاله زار آه که چون پروریست
مفخر جان شمس دین عقل به تبریز یافت		آن گهری را که بحر در نظرش سرسریست

ای غم اگر مو شوی پیش منت بار نیست		پر شکرست این مقام هیچ تو را کار نیست
غصه در آن دل بود کز هوس او تهیست		غم همه آن جا رود کان بت عیار نیست
ای غم اگر زر شوی ور همه شکر شوی		بندم لب گویمت خواجه شکرخوار نیست
در دل اگر تنگیست تنگ شکرهای اوست		ور سفری در دلست جز بر دلدار نیست
ای که تو بی‌غم نه‌ای می‌کن دفع غمش		شاد شو از بوی یار کت نظر یار نیست
ماه ازل روی او بیت و غزل بوی او		بوی بود قسم آنک محرم دیدار نیست

ای غم اگر مو شوی پیش منت بار نیست		در شکرینه یقین سرکه انکار نیست
گر چه تو خون خواره‌ای رهزن و عیاره‌ای		قبله ما غیر آن دلبر عیار نیست
کان شکرهاست او مستی سرهاست او		ره نبرد با وی آنک مرغ شکرخوار نیست
هر که دلی داشتست بنده دلبر شدست		هر که ندارد دلی طالب دلدار نیست
کل چه کند شانه را چونک ورا موی نیست		پود چه کار آیدش آنک ورا تار نیست
با سر میدان چه کار آن که بود خرسوار		تا چه کند صیرفی هر کش دینار نیست
جان کلیم و خلیل جانب آتش دوان		نار نماید در او جز گل و گلزار نیست
ای غم از این جا برو ور نه سرت شد گرو		رنگ شب تیره را تاب مه یار نیست
ای غم پرخار رو در دل غمخوار رو		نقل بخیلانه‌ات طعمه خمار نیست
حلقهٔ غین تو تنگ میمت از آن تنگتر		تنگ متاع تو را عشق خریدار نیست
ای غم شادی شکن پر شکرست این دهن		کز شکرآکندگی ممکن گفتار نیست

پیش چنین ماه رو گیج شدن واجبست		عشرت پروانه را شمع و لگن واجبست
هست ز چنگ غمش گوش مرا کش مکش		هر دمم از چنگ او تن تننن واجبست
دلو دو چشم مرا گر چه که کم نیست آب		مردمک دیده را چاه ذقن واجبست
دلبر چون ماه را هر چه کند می‌رسد		عاشق درگاه را خلق حسن واجبست
طره خویش ای نگار خوش به کف من سپار		هر که در این چه فتاد داد رسن واجبست
عشق که شهر خوشیست این همه اغیار چیست		حفظ چنین شهر را برج و بدن واجبست
غمزه دزدیده را شحنه غم در پیست		روشنی دیده را خوب ختن واجبست
عاشق عیسی نه‌ای بی‌خور و خر کی زیی		کالبد مرده را گور و کفن واجبست
مریم جان را مخاض برد به نخل و ریاض		منقطع درد را نزل وطن واجبست
نزل دل بارکش هست ملاقات خوش		ناقه پرفاقه را شرب و عطن واجبست
لطف کن ای کان قند راه دهانم ببند		اشتر سرمست را بند دهن واجبست

کالبد ما ز خواب کاهل و مشغول خاست		آنک به رقص آورد کاهل ما را کجاست
آنک به رقص آورد پرده دل بردرد		این همه بویش کند دیدن او خود جداست
جنبش خلقان ز عشق جنبش عشق از ازل		رقص هوا از فلک رقص درخت از هواست
دل چو شد از عشق گرم رفت ز دل ترس و شرم		شد نفسش آتشین عشق یکی اژدهاست
ساقی جان در قدح دوش اگر درد ریخت		دردی ساقی ما جمله صفا در صفاست
باده عشق ای غلام نیست حلال و حرام		پر کن و پیش آر جام بنگر نوبت که راست
ای دل پاک تمام بر تو هزاران سلام		جمله خوبان غلام جمله خوبی تو راست
سجده کنم پیش یار گوید دل هوش دار		دادن جان در سجود جان همه سجده‌هاست

هر نفس آواز عشق می‌رسد از چپ و راست		ما به چمن می‌رویم عزم تماشا که راست
نوبت خانه گذشت نوبت بستان رسید		صبح سعادت دمید وقت وصال و لقاست
ای شه صاحب قران خیز ز خواب گران		مرکب دولت بران نوبت وصل آن ماست
طبل وفا کوفتند راه سما روفتند		عیش شما نقد شد نسیه فردا کجاست
روم برآورد دست زنگی شب را شکست		عالم بالا و پست پرلمعان و صفاست
ای خنک آن را که او رست از این رنگ و بو		زانک جز این رنگ و بو در دل و جان رنگ‌هاست
ای خنک آن جان و دل کو رهد از آب و گل		گر چه در این آب و گل دستگه کیمیاست

ز عشق روی تو روشن دل بنین و بنات		بیا که از تو شود سیئاتهم حسنات
خیال تو چو درآید به سینه عاشق		درون خانه تن پر شود چراغ حیات
دود به پیش خیالت خیال‌های دگر		چنانک خاطر زندانیان به بانگ نجات
به گرد سنبل تو جان‌ها چو مور و ملخ		که تا ز خرمن لطفت برند جمله زکات
به مرده‌ای نگری صد هزار زنده شود		خنک کسی که از آن یک نظر بیافت برات
زهی شهی که شهان بر بساط شطرنجت		به خانه خانه دوند از گریزخانه مات
کدام صبح که عشقت پیاله‌ای آرد		ز خواب برجهد این بخت خفته گویدهات
فرودود ز فلک مه به بوی این باده		بگویدم که مرا نیز گویمش هیهات
طرب که از تو نباشد بیات می‌گردد		بیار جام که جان آمدم ز عشق بیات
به پیش دیده من باش تا تو را بینم		که سیر می‌نشود دیده من از آیات
ندانم از سرمستیست شمس تبریزی		که بر لبت زده‌ام بوسه‌ها و یا بر پات

بیا که عاشق ماهست وز اختران پیداست		بدانک مست تجلی به ماه راه نماست
میان روز شتر بر سر مناره رود		هر آنک گوید کو کو بدانک نابیناست
بگرد عاشق اگر صد هزار خام بود		مرا دو چشم ببندی بگویمت که کجاست
بیا به پیش من آ تا به گوش تو گویم		که از دهان و لب من پری رخی گویاست
کسی که عاشق روی پری من باشد		نزاده است ز آدم نه مادرش حواست
عجب مدار از آن کس که ماه ما را دید		چو آفتاب در آتش چو چرخ بی‌سر و پاست
سر بریده نگر در میان خون غلطان		دمی قرار ندارد مگر سر یحیاست
او آفتاب و چو ماهست آن سر بی‌تن		که روز و شب متقلب در این نشیب و علاست
بر این بساط خرد را اگر خرد بودی		بیامدی و بگفتی که این چه کارافزاست
کسی که چهره دل دید اوست اهل خرد		کسی که قامت جان یافت اوست کاهل صلاست
در این چمن نظری کن به زعفران رویان		که روی زرد و دل درد داغ آن سیماست
خموش باش مگو راز اگر خرد داری		ز ما خرد مطلب تا پری ما با ماست
که برد مفخر تبریز شمس تبریزی		خرد ز حلقه مغزم که سخت حلقه رباست

بخند بر همه عالم که جای خنده تو راست		که بنده قد و ابروی تست هر کژ و راست
فتد به پای تو دولت نهد به پیش تو سر		که آدمی و پری در ره تو بی‌سر و پاست
پریر جان من از عشق سوی گلشن رفت		تو را ندید به گلشن دمی نشست و نخاست
برون دوید ز گلشن چو آب سجده کنان		که جویبار سعادت که اصل جاست کجاست
چو اهل دل ز دلم قصه تو بشنیدند		ز جمله نعره برآمد که مست دلبر ماست
پس آدمی و پری جمع گشت بر من و گفت		بده ز شرق نشان‌ها که این دمت چو صباست
جفات نیز شکروار چاشنی دارد		زهی جفا که در او صد هزار گنج وفاست
قفا بداد و سفر کرد شمس تبریزی		بگو مرا تو که خورشید را چه رو و قفاست

ز آفتاب سعادت مرا شراباتست		که ذره‌های تنم حلقه خراباتست
صلای چهره خورشید ما که فردوسست		صلای سایه زلفین او که جناتست
به آسمان و زمین لطف ایتیا فرمود		که آسمان و زمین مست آن مراعاتست
ز هست و نیست برون‌ست تختگاه ملک		هزار ساله از آن سوی نفی و اثباتست
هزار در ز صفا اندرون دل بازست		شتاب کن که ز تأخیرها بس آفاتست
حیات‌های حیات آفرین بود آن جا		از آنک شاه حقایق نه شاه شهماتست
ز نردبان درون هر نفس به معراجند		پیاله‌های پر از خون نگر که آیاتست
در آن هوا که خداوند شمس تبریزیست		نه لاف چرخه چرخ‌ست و نی سماواتست

وجود من به کف یار جز که ساغر نیست		نگاه کن به دو چشمم اگرت باور نیست
چو ساغرم دل پرخون من و تن لاغر		به دست عشق که زرد و نزار و لاغر نیست
به غیر خون مسلمان نمی‌خورد این عشق		بیا به گوش تو گویم عجب که کافر نیست
هزار صورت زاید چو آدم و حوا		جهان پرست ز نقش وی او مصور نیست
صلاح ذره صحرا و قطره دریا		بداند و مدد آرد که علم او کر نیست
به هر دمی دل ما را گشاید و بندد		چرا دلش نشناسد به فعلش ار خر نیست
خر از گشادن و بستن به دست خربنده		شدست عارف و داند که اوست دیگر نیست
چو بیندش سر و گوش خرانه جنباند		ندای او بشناسد که او منکر نیست
ز دست او علف و آب‌های خوش خوردست		عجب عجب ز خدا مر تو را چنان خور نیست
هزار بار ببستت به درد و ناله زدی		چه منکری که خدا در خلاص مضطر نیست
چو کافران ننهی سر مگر به وقت بلا		به نیم حبه نیرزد سری کز آن سر نیست
هزار صورت جان در هوا همی‌پرد		مثال جعفر طیار اگر چه جعفر نیست
ولیک مرغ قفس از هوا کجا داند		گمان برد ز نژندی که خود مرا پر نیست
سر از شکاف قفس هر نفس کند بیرون		سرش بگنجد و تن نی از آنک کل سر نیست
شکاف پنج حس تو شکاف آن قفس است		هزار منظر بینی و ره به منظر نیست
تن تو هیزم خشکست و آن نظر آتش		چو نیک درنگری جمله جز که آذر نیست
نه هیزمست که آتش شدست در سوزش		بدانک هیزم نورست اگر چه انور نیست
برای گوش کسانی که بعد ما آیند		بگویم و بنهم عمر ما مأخر نیست
که گوششان بگرفتست عشق و می‌آرد		ز راه‌های نهانی که عقل رهبر نیست
بخفت چشم محمد ضعیف گشت رباب		مخسب گنج زرست این سخن اگر زر نیست
خلایق اختر و خورشید شمس تبریزی		کدام اختر کز شمس او منور نیست

ستیزه کن که ز خوبان ستیزه شیرینست		بهانه کن که بتان را بهانه آیینست
از آن لب شکرینت بهانه‌های دروغ		به جای فاتحه و کاف‌ها و یاسینست
وفا طمع نکنم زانک جور خوبان را		طبیعت است و سرشت است و عادت و دینست
اگر ترش کنی و رو ز ما بگردانی		به قاصد است و به مکر است و آن دروغینست
ز دست غیر تو اندر دهان من حلوا		به جان پاک عزیزان که گرز رویینست
هزار وعده ده آنگه خلاف کن همه را		که آن سراب که ارزد صد آب خوش اینست
زر او دهد که رخش از فراق همچو زر است		چرا دهد زر و سیم آن پری که سیمینست
جواب همچو شکر او دهد که محتاج است		جواب تلخ تو را صد هزار تمکینست
جمال و حسن تو گنج است و خوی بد چون مار		بقای گنج تو بادا که آن برونینست
قماش هستی ما را به ناز خویش بسوز		که آن زکات لطیفت نصیب مسکینست
برون در همه را چون سگان کو بنشان		که در شرف سر کوی تو طور سینینست
خورند چوب خلیفه شهان چو شاه شوند		جفای عشق کشیدن فن سلاطین است
امام فاتحه خواند ملک کند آمین		مرا چو فاتحه خواندم امید آمینست
هر آن فریب کز اندیشه تو می‌زاید		هزار گوهر و لعلش بها و کابینست
چنانک مدرسه فقه را برون شوها است		بدانک مدرسه عشق را قوانینست
خمش کنیم که تا شرح آن بگوید شاه		که زنده شخص جهان زان گزیده تلقینست

به حق آن که در این دل به جز ولای تو نیست		ولی او نشوم کو ز اولیای تو نیست
مباد جانم بی‌غم اگر فدای تو نیست		مباد چشمم روشن اگر سقای تو نیست
وفا مباد امیدم اگر به غیر تو است		خراب باد وجودم اگر برای تو نیست
کدام حسن و جمالی که آن نه عکس تو است		کدام شاه و امیری که او گدای تو نیست
رضا مده که دلم کام دشمنان گردد		ببین که کام دل من به جز رضای تو نیست
قضا نتانم کردن دمی که بی‌تو گذشت		ولی چه چاره که مقدور جز قضای تو نیست
دلا بباز تو جان را بر او چه می‌لرزی		بر او ملرز فدا کن چه شد خدای تو نیست
ملرز بر خود تا بر تو دیگران لرزند		به جان تو که تو را دشمنی ورای تو نیست

چه گوهری تو که کس را به کف بهای تو نیست		جهان چه دارد در کف که آن عطای تو نیست
سزای آنک زید بی‌رخ تو زین بترست		سزای بنده مده گر چه او سزای تو نیست
نثار خاک تو خواهم به هر دمی دل و جان		که خاک بر سر جانی که خاک پای تو نیست
مبارکست هوای تو بر همه مرغان		چه نامبارک مرغی که در هوای تو نیست
میان موج حوادث هر آنک استادست		به آشنا نرهد چونک آشنای تو نیست
بقا ندارد عالم وگر بقا دارد		فناش گیر چو او محرم بقای تو نیست
چه فرخست رخی کو شهیت را ماتست		چه خوش لقا بود آن کس که بی‌لقای تو نیست
ز زخم تو نگریزم که سخت خام بود		دلی که سوخته آتش بلای تو نیست
دلی که نیست نشد روی در مکان دارد		ز لامکانش برانی که رو که جای تو نیست
کرانه نیست ثنا و ثناگران تو را		کدام ذره که سرگشته ثنای تو نیست
نظیر آنک نظامی به نظم می‌گوید		جفا مکن که مرا طاقت جفای تو نیست

برات عاشق نو کن رسید روز برات		زکات لعل ادا کن رسید وقت زکات
برات و قدر خیالت دو عید چیست وصال		چو این و آن نبود هست نوبت حسرات
به باغ‌های حقایق برات دوست رسید		ز تخته بند زمستان شکوفه یافت نجات
چو طوطیان خبر قند دوست آوردند		ز دشت و کوه برویید صد هزار نبات
دو شادیست عروسان باغ را امروز		وفات در بگشاد و خریف یافت وفات
بیا که نور سماوات خاک را آراست		شکوفه نور حقست و درخت چون مشکات
جهان پر از خضر سبزپوش دانی چیست		که جوش کرد ز خاک و درخت آب حیات
ز لامکان برسیدست حور سوی ملک		ز بی‌جهت برسیدست خلد سوی جهات
طیور نعره ارنی همی‌زنند چرا		که طور یافت ربیع و کلیم جان میقات
به باغ آی و قیامت ببین و حشر عیان		که رعد نفخه صور آمد و نشور موات
اذان فاخته دیدیم و قامت اشجار		خموش کن که سخن شرط نیست وقت صلات

هر آنک از سبب وحشت غمی تنهاست		بدانک خصم دلست و مراقب تن‌هاست
به چنگ و تنتن این تن نهاده‌ای گوشی		تن تو توده خاکست و دمدمه ش چو هواست
هوای نفس تو همچون هوای گردانگیز		عدو دیده و بیناییست و خصم ضیاست
تویی مگر مگس این مطاعم عسلین		که زامقلو تو را درد و زانقلوه عناست
در آن زمان که در این دوغ می‌فتی چو مگس		عجب که توبه و عقل و رأیت تو کجاست
به عهد و توبه چرا چون فتیله می‌پیچی		که عهد تو چو چراغی رهین هر نکباست
بگو به یوسف یعقوب هجر را دریاب		که بی ز پیرهن نصرت تو حبس عماست
چو گوشت پاره ضریریست مانده بر جایی		چو مرده‌ای‌ست ضریر و عقیله احیاست
به جای دارو او خاک می‌زند در چشم		بدان گمان که مگر سرمه است و خاک و دواست
چو لا تعاف من الکافرین دیارا		دعای نوح نبیست و او مجاب دعاست
همیشه کشتی احمق غریق طوفان‌ست		که زشت صنعت و مبغوض گوهر و رسواست
اگر چه بحر کرم موج می‌زند هر سو		به حکم عدل خبیثات مر خبیثین راست
قفا همی‌خور و اندرمکش کلا گردن		چنان گلو که تو داری سزای صفع و قفاست
گلو گشاده چو فرج فراخ ماده خران		که کیر خر نرهد زو چو پیش او برخاست
بخور تو ای سگ گرگین شکنبه و سرگین		شکمبه و دهن سگ بلی سزا به سزاست
بیا بخور خر مرده سگ شکار نه‌ای		ز پوز و ز شکم و طلعت تو خود پیداست
سگ محله و بازار صید کی گیرد		مقام صید سر کوه و بیشه و صحراست
رها کن این همه را نام یار و دلبر گو		که زشت‌ها که بدو دررسد همه زیباست
که کیمیاست پناه وی و تعلق او		مصرف همه ذرات اسفل و اعلاست
نهان کند دو جهان را درون یک ذره		که از تصرف او عقل گول و نابیناست
بدانک زیرکی عقل جمله دهلیزیست		اگر به علم فلاطون بود برون سراست
جنون عشق به از صد هزار گردون عقل		که عقل دعوی سر کرد و عشق بی‌سر و پاست
هر آنک سر بودش بیم سر همش باشد		حریف بیم نباشد هر آنک شیر وغاست
رود درونه سم الخیاط رشته عشق		که سر ندارد و بی‌سر مجرد و یکتاست
قلاوزی کندش سوزن و روان کندش		که تا وصال ببخشد به پاره‌ها که جداست
حدیث سوزن و رشته بهل که باریکست		حدیث موسی جان کن که با ید بیضاست
حدیث قصه آن بحر خوشدلی‌ها گو		که قطره قطره او مایه دو صد دریاست
چو کاسه بر سر بحری و بی‌خبر از بحر		ببین ز موج تو را هر نفس چه گردشهاست

هر آنچ دور کند مر تو را ز دوست بدست		به هر چه روی نهی بی‌وی ار نکوست بدست
چو مغز خام بود در درون پوست نکوست		چو پخته گشت از این پس بدانک پوست بدست
درون بیضه چو آن مرغ پر و بال گرفت		بدانک بیضه از این پس حجاب اوست بدست
به خلق خوب اگر با جهان بسازد کس		چو خلق حق نشناسد نه نیک خوست بدست
فراق دوست اگر اندک‌ست اندک نیست		درون چشم اگر نیم تای موست بدست
در این فراق چو عمری به جست و جو بگذشت		به وقت مرگ اگر نیز جست و جوست بدست
غزل رها کن از این پس صلاح دین را بین		از آنک خلعت نو را غزل رفوست بدست

سه روز شد که نگارین من دگرگونست		شکر ترش نبود آن شکر ترش چونست
به چشمه‌ای که در او آب زندگانی بود		سبو ببردم و دیدم که چشمه پرخونست
به روضه‌ای که در او صد هزار گل می‌رست		به جای میوه و گل خار و سنگ و هامونست
فسون بخوانم و بر روی آن پری بدمم		از آنک کار پری خوان همیشه افسونست
پری من به فسون‌ها زبون شیشه نشد		که کار او ز فسون و فسانه بیرونست
میان ابروی او خشم‌های دیرینه‌ست		گره در ابروی لیلی هلاک مجنونست
بیا بیا که مرا بی‌تو زندگانی نیست		ببین ببین که مرا بی‌تو چشم جیحونست
به حق روی چو ماهت که چشم روشن کن		اگر چه جرم من از جمله خلق افزونست
به گرد خویش برآید دلم که جرمم چیست		از آنک هر سببی با نتیجه مقرونست
ندا همی‌رسدم از نقیب حکم ازل		که گرد خویش مجو کاین سبب نه زان کونست
خدای بخشد و گیرد بیارد و ببرد		که کار او نه به میزان عقل موزونست
بیا بیا که هم اکنون به لطف کن فیکون		بهشت در بگشاید که غیر ممنونست
ز عین خار ببینی شکوفه‌های عجیب		ز عین سنگ ببینی که گنج قارونست
که لطف تا ابدست و از آن هزار کلید		نهان میانه کاف و سفینه نونست

به حق چشم خمار لطیف تابانت		به حلقه حلقه آن طره پریشانت
بدان حلاوت بی‌مر و تنگ‌های شکر		که تعبیه‌ست در آن لعل شکرافشانت
به کهربایی کاندر دو لعل تو درجست		که گشت از آن مه و خورشید و ذره جویانت
به حق غنچه و گل‌های لعل روحانی		که دام بلبل عقل‌ست در گلستانت
به آب حسن و به تاب جمال جان پرور		کز آن گشاد دهان را انار خندانت
بدان جمال الهی که قبله دل‌هاست		که دم به دم ز طرب سجده می‌برد جانت
تو یوسفی و تو را معجزات بسیارست		ولی بس‌ست خود آن روی خوب برهانت
چه جای یوسف بس یوسفان اسیر توند		خدای عز و جل کی دهد بدیشانت
ز هر گیاه و ز هر برگ رویدی نرگس		برای دیدنت از جا بدی به بستانت
چو سوخت ز آتش عشق تو جان گرم روان		کجا دهد شه سردان به دست سردانت
شعاع روی تو پوشیده کرد صورت تو		که غرقه کرد چو خورشید نور سبحانت
هزار صورت هر دم ز نور خورشیدت		برآید از دل پاک و نماید احسانت
درون خویش اگر خواهدت دل ناپاک		ز ابلهی و خری می‌کشد به زندانت
نه هیچ عاقل بفریبدت به حیلت عقل		نه پای بند کند جاده هیچ سلطانت
تو را که در دو جهان می‌نگنجی از عظمت		ابوهریره گمان چون برد در انبانت
به هر غزل که ستایم تو را ز پرده شعر		دلم ز پرده ستاید هزار چندانت
دلم کی باشد و من کیستم ستایش چیست		ولیک جان را گلشن کنم به ریحانت
بیا تو مفخر آفاق شمس تبریزی		که تو غریب مهی و غریب ارکانت

چو عید و چون عرفه عارفان این عرفات		به هر که قدر تو دانست می‌دهند برات
هلال وار ز راه دراز می‌آیند		برای کارگزاری ز قاضی الحاجات
به مفلسان که ز بازارشان نصیبی نیست		ز مخزن زر سلطان همی‌کشند زکات
پی گشادن درهای بسته می‌آیند		گرفته زیر بغل‌ها کلیدهای نجات
به دست هر جان زنبیل زفت می‌آید		شنیده بانگ تعالو لتأخذوا الصدقات
بیا بیا گذری کن ببین زکات ملک		به طور موسی عمران و غلغل میقات
دریده پهلوی همیان از آن زر بسیار		دریده قوصره‌هاشان ز بار قند و نبات
ز خرمن دو جهان مور خود چه تاند برد		خمش کن و بنشین دور و می‌شنو صلوات

در این سلام مرا با تو دار و گیر جداست		دمی عظیم نهان‌ست و در حجاب خداست
ز چنگ سخت عجیب‌ست آن ترنگ ترنگ		چه‌هاست نعره برآورده کان چه‌هاست چه‌هاست
شراب لعل بیاورد شاه کاین رکنی‌ست		خمش که وقت جنون و نه وقت کشف غطاست

اگر تو مست وصالی رخ تو ترش چراست		برون شیشه ز حال درون شیشه گواست
پدید باشد مستی میان صد هشیار		ز بوی رنگ و ز چشم و فتادن از چپ و راست
علی الخصوص شرابی که اولیا نوشند		که جوش و نوش و قوامش ز خم لطف خداست
خم شراب میان هزار خم دگر		به کف و تف و به جوش و به غلغله پیداست
چو جوش دیدی می‌دان که آتش‌ست ز جان		خروش دیدی می‌دانک شعله سوداست
بدانک سرکه فروشی شراب کی دهدت		که جرعه‌اش را صد من شکر به نقد بهاست
بهای باده من المؤمنین انفسهم		هوای نفس بمان گر هوات بیع و شراست
هوای نفس رها کردی و عوض نرسید		مگو چنین که بر آن مکرم این دروغ خطاست
کسی که شب به خرابات قاب قوسینست		درون دیده پرنور او خمار لقاست
طهارتی‌ست ز غم باده شراب طهور		در آن دماغ که باده‌ست باد غم ز کجاست
ابیت عند ربی نام آن خراباتست		نشان یطعم و یسقن هم از پیمبر ماست

مرا چو زندگی از یاد روی چون مه توست		همیشه سجده گهم آستان خرگه توست
به هر شبی کشدم تا به روز زنده کند		نوای آن سگ کو پاسبان درگه توست
ز پیش آب و گل من بدید روح تو را		خرد بگفت که سجده کنش که او شه توست
سجود کرد و در آن سجده ماند تا به ابد		نهاده روی بر آن خاک خوش که او ره توست
چه باشدت اگر این شوره خاک را که منم		به نعل بازنوازی که آن گذرگه توست
ایا دو دیده تبریز شمس دین به حق		تو کهربای دلی دل به عاشقی که توست

جهان و کار جهان سر به سر اگر بادست		چرا ز باد مکافات داد و بیدادست
به باد و بود محمد نگر که چون باقیست		ز بعد ششصد و پنجاه سخت بنیادست
ز باد بولهب و جنس او نمی‌بینی		که از برای فضیحت فسانه شان یادست
چنین ثبات و بقا باد را کجا باشد		در این ثبات که قاف کمتر آحادست
نبود باد دم عیسی و دعای عزیر		عنایت ازلی بد که نور استادست
اگر چه باد سخن بگذرد سخن باقیست		اگر چه باد صبا بگذرد چمن شادست
ز بیم باد جهان همچو برگ می‌لرزد		درون باد ندانی که تیغ پولادست
کهی بود که به جز باد در جهان نشناخت		کهی کهی نکند ز آنک که نه فرهادست
تو باخبر نشوی گر کنم بسی فریاد		که از درون دلم موج‌های فریادست
اگر تو بحر ببینی و موج بر تو زند		یقین شود که نه بادست ملک آبادست

ز دام چند بپرسی و دانه را چه شدست		به بام چند برآیی و خانه را چه شدست
فسرده چند نشینی میان هستی خویش		تنور آتش عشق و زبانه را چه شدست
بگرد آتش عشقش ز دور می‌گردی		اگر تو نقره صافی میانه را چه شدست
ز دردی غم و اندیشه سیر چون نشوی		جمال یار و شراب مغانه را چه شدست
اگر چه سرد وجودیت گرم درپیچید		به ره کنش به بهانه بهانه را چه شدست
شکایت ار ز زمانه کند بگو تو برو		زمانه بی‌تو خوشست و زمانه را چه شدست
درخت وار چرا شاخ شاخ وسوسه‌ای		یگانه باش چو بیخ و یگانه را چه شدست
در آن ختن که در او شخص هست و صورت نیست		مگو فلان چه کس است و فلانه را چه شدست
نشان عشق شد این دل ز شمس تبریزی		ببین ز دولت عشقش نشانه را چه شدست

تو مردی و نظرت در جهان جان نگریست		چو باز زنده شدی زین سپس بدانی زیست
هر آن کسی که چو ادریس مرد و بازآمد		مدرس ملکوتست و بر غیوب حفیست
بیا بگو به کدامین ره از جهان رفتی		و زان طرف به کدامین ره آمدی که خفیست
رهی که جمله جان‌ها به هر شبی بپرند		که شهر شهر قفس‌ها به شب ز مرغ تهیست
چو مرغ پای ببسته‌ست دور می‌نپرد		به چرخ می‌نرسد وز دوار او عجمیست
علاقه را چو ببرد به مرگ و بازپرد		حقیقت و سر هر چیز را ببیند چیست
خموش باش که پرست عالم خمشی		مکوب طبل مقالت که گفت طبل تهیست

به شاه نهانی رسیدی که نوشت		می آسمانی چشیدی که نوشت
نگار ختن را حیات چمن را		میان گلستان کشیدی که نوشت
ایا جان دلبر ایا جمله شکر		چه ماهی چه شاهی چه عیدی که نوشت
ز مستان سلامت ز رندان پیامت		که قفل طرب را کلیدی که نوشت
چه رعنا رقیبی چه شیرین طبیبی		که در سر شرابی پزیدی که نوشت
دلا خوش گزیدی غم شمس تبریز		گزیده کسی را گزیدی که نوشت

اگر مر تو را صلح آهنگ نیست		مرا با تو ای جان سر جنگ نیست
تو در جنگ آیی روم من به صلح		خدای جهان را جهان تنگ نیست
جهانیست جنگ و جهانیست صلح		جهان معانی به فرسنگ نیست
هم آب و هم آتش برادر بدند		ببین اصل هر دو به جز سنگ نیست
که بی این دو عالم ندارد نظام		اگر روم خوبست بی‌زنگ نیست
مرا عقل صد بار پیغام داد		خمش کن که فخرست آن ننگ نیست

طرب ای بحر اصل آب حیات		ای تو ذات و دگر مهان چو صفات
اه چه گفتم کجاست تا به کجا		کو یکی وصف لایق چو تو ذات
هر که در عشق روت غوطی خورد		ریش خندی زند به هست و فوات
شرق تا غرب شکرین گردد		گر نماید بدو شکرت نبات
جان من جام عشق دلبر دید		لعل چون خون خویش گفت که‌هات
جان بنوشید و از سرش تا پای		آتشی برفروخت از شررات
مست شد جان چنان که نشناسد		خویشتن را ز می جز از طاعات
بانگ آمد ز عرش مژده تو را		که ز من درگذشت نور عطات
مژده از بخششی که نتوان یافت		به دو صد سال خون چشم و عنات
که به هر قطره از پیاله او		مرده زنده شود عجوز فتات
گرش از عشق دوست بو بودی		کی نگوسار گشتی هرگز لات
چون شدی مست او کجا دانی		تو رکوع و سجود در صلوات
چونک بیخود شدی ز پرتو عشق		جسم آن شاه ماست جان صلات
چو بمردی به پای شمس الدین		زنده گشتی تو ایمنی ز ممات
داد مخدوم از خداوندیش		بهر ملک ابد مثال و برات

صوفیان آمدند از چپ و راست		در به در کو به کو که باده کجاست
در صوفی دل‌ست و کویش جان		باده صوفیان ز خم خداست
سر خم را گشاد ساقی و گفت		الصلا هر کسی که عاشق ماست
این چنین باده و چنین مستی		در همه مذهبی حلال و رواست
توبه بشکن که در چنین مجلس		از خطا توبه صد هزار خطاست
چون شکستی تو زاهدان را نیز		الصلا زن که روز روز صلاست
مردمت گر ز چشم خویش انداخت		مردم چشم عاشقانت جاست
گر برفت آب روی کمتر غم		جای عاشق برون آب و هواست
آشنایان اگر ز ما گشتند		غرقه را آشنا در آن دریاست

فعل نیکان محرض نیکیست		همچو مطرب که باعث سیکیست
بهر تحریض بندگان یزدان		از بد و نیک شاکر و شاکیست
نکر فرعون و شکر موسی کرد		به بهانه ز حال ما حاکیست
جنس فرعون هر کی در منیست		جنس موسی هر آنک در پاکیست
از پی غم یقین همه شادیست		و از پی شادی تو غمناکیست
خاک باشی گزید احمد از آن		شاه معراج و پیک افلاکیست
خاک باشی بروید از تو نبات		گنج دل یافت آنک او خاکیست
ما همه چون یکیم بی‌من و تو		پس خمش باش این سخن با کیست

عشق جز دولت و عنایت نیست		جز گشاد دل و هدایت نیست
عشق را بوحنیفه درس نکرد		شافعی را در او روایت نیست
لایجوز و یجوز تا اجل‌ست		علم عشاق را نهایت نیست
عاشقان غرقه‌اند در شکراب		از شکر مصر را شکایت نیست
جان مخمور چون نگوید شکر		باده‌ای را که حد و غایت نیست
هر که را پرغم و ترش دیدی		نیست عاشق و زان ولایت نیست
گر نه هر غنچه پرده باغی‌ست		غیرت و رشک را سرایت نیست
مبتدی باشد اندر این ره عشق		آنک او واقف از بدایت نیست
نیست شو نیست از خودی زیرا		بتر از هستیت جنایت نیست
هیچ راعی مشو رعیت شو		راعیی جز سد رعایت نیست
بس بدی بنده را کفی بالله		لیکش این دانش و کفایت نیست
گوید این مشکل و کنایاتست		این صریح است این کنایت نیست
پای کوری به کوزه‌ای برزد		گفت فراش را وقایت نیست
کوزه و کاسه چیست بر سر ره		راه را زین خزف نقایت نیست
کوزه‌ها را ز راه برگیرید		یا که فراش در سعایت نیست
گفت ای کور کوزه بر ره نیست		لیک بر ره تو را درایت نیست
ره رها کرده‌ای سوی کوزه		می‌روی آن به جز غوایت نیست
خواجه جز مستی تو در ره دین		آیتی ز ابتدا و غایت نیست
آیتی تو و طالب آیت		به ز آیت طلب خود آیت نیست
بی رهی ور نه در ره کوشش		هیچ کوشنده بی‌جرایت نیست
چونک مثقال ذره یره است		ذره زله بی‌نکایت نیست
ذره خیر بی‌گشادی نیست		چشم بگشا اگر عمایت نیست
هر نباتی نشانی آب است		چیست کان را از او جبایت نیست
بس کن این آب را نشانی‌هاست		تشنه را حاجت وصایت نیست

قبله امروز جز شهنشه نیست		هر که آید به در بگو ره نیست
عذر گو وز بهانه آگه باش		همه خفتند و یک کس آگه نیست
نگذارد نه کوته و نه دراز		آتشی کو دراز و کوته نیست
در چه طبع تو خیالاتست		یوسفی بی‌خیال در چه نیست
چون که گندم رسید مغز آکند		همره ماست و همره که نیست
پاره پاره کند یکایک را		عشق آن یک که پاره ده نیست
گه گهی می‌کشند گوش تو را		سوی آن عالمی که گه گه نیست
شمس تبریز شاه ترکانست		رو به صحرا که شه به خرگه نیست

امشب از چشم و مغز خواب گریخت		دید دل را چنین خراب گریخت
خواب دل را خراب دید و یباب		بی نمک بود از این کباب گریخت
خواب مسکین به زیر پنجه عشق		زخم‌ها خورد وز اضطراب گریخت
عشق همچون نهنگ لب بگشاد		خواب چون ماهی اندر آب گریخت
خواب چون دید خصم بی‌زنهار		مول مولی بزد شتاب گریخت
ماه ما شب برآمد و این خواب		همچو سایه ز آفتاب گریخت
خواب چون دید دولت بیدار		همچو گنجشک از عقاب گریخت
شکرلله همای بازآمد		چونک باز آمد این غراب گریخت
عشق از خواب یک سؤالی کرد		چون فروماند از جواب گریخت
خواب می‌بست شش جهت را در		چون خدا کرد فتح باب گریخت
شمس تبریز از خیالت خواب		چون خطاییست کز صواب گریخت

اندرآ عیش بی‌تو شادان نیست		کیست کو بنده تو از جان نیست
ای تو در جان چو جان ما در تن		سخت پنهان ولیک پنهان نیست
دست بر هر کجا نهی جانست		دست بر جان نهادن آسان نیست
جان که صافی شدست در قالب		جز که آیینه دار جانان نیست
جمع شد آفتاب و مه این دم		وقت افسانه پریشان نیست
مستی افزون شدست و می‌ترسم		کاین سخن را مجال جولان نیست
دست نه بر دهان من تا من		آن نگویم چو گفت را آن نیست

بر شکرت جمع مگس‌ها چراست		نکته لاحول مگسران کجاست
هر نظری بر رخ او راست نیست		جز نظری کو ز ازل بود راست
اسب خسان را به رخی پی بزن		عشوه ده ای شاه که این روی ماست
عشوه و عیاری و جور و دغل		تو نکنی ور کنی از تو رواست
از تو اگر سنگ رسد گوهرست		گر تو کنی جور به از صد وفاست
تیره نظر چونک ببیند دو نقش		جامه درد نعره زند کاین صفاست
چونک هر اندیشه خیالی گزید		مجلس عشاق خیالش جداست
کعبه چو از سنگ پرستان پرست		روی به ما آر که قبله خداست
آنک از این قبله گدایی کند		در نظرش سنجر و سلطان گداست
جز که به تبریز بر شمس دین		روح نیاسود و نخفت و نخاست

خیز که امروز جهان آن ماست		جان و جهان ساقی و مهمان ماست
در دل و در دیده دیو و پری		دبدبه فر سلیمان ماست
رستم دستان و هزاران چو او		بنده و بازیچه دستان ماست
بس نبود مصر مرا این شرف		این که شهش یوسف کنعان ماست
خیز که فرمان ده جان و جهان		از کرم امروز به فرمان ماست
زهره و مه دف زن شادی ماست		بلبل جان مست گلستان ماست
کاسه ارزاق پیاپی شده‌ست		کیسه اقبال حرمدان ماست
شاه شهی بخش طرب ساز ماست		یار پری روی پری خوان ماست
آن ملک مفخر چوگان و گوی		شکر که امروز به میدان ماست
آن ملک مملکت جان و دل		در دل و در جان پریشان ماست
کیست در آن گوشه‌ی دل تن زده		پیش کشش کو شکرستان ماست
خازن رضوان که مه جنت‌ست		مست رضای دل رضوان ماست
شور درافکنده و پنهان شده		او نمک عمر و نمکدان ماست
گوشه گرفتست و جهان مست اوست		او خضر و چشمه حیوان ماست
چون نمک دیگ و چو جان در بدن		از همه ظاهرتر و پنهان ماست
نیست نماینده و خود جمله اوست		خود همه ماییم چو او آن ماست
بیش مگو حجت و برهان که عشق		در خمشی حجت و برهان ماست

پیشتر آ روی تو جز نور نیست		کیست که از عشق تو مخمور نیست
نی غلطم در طلب جان جان		پیش میا پس به مرو دور نیست
طلعت خورشید کجا برنتافت		ماه بر کیست که مشهور نیست
پرده اندیشه جز اندیشه نیست		ترک کن اندیشه که مستور نیست
ای شکری دور ز وهم مگس		وی عسلی کز تن زنبور نیست
هر که خورد غصه و غم بعد از این		با رخ چون ماه تو معذور نیست
هر دل بی‌عشق اگر پادشاست		جز کفن اطلس و جز گور نیست
تابش اندیشه هر منکری		مقت خدا بیند اگر کور نیست
پیر و جوان کو خورد آب حیات		مرگ بر او نافذ و میسور نیست
پرده حق خواست شدن ماه و خور		عشق شناسید که او حور نیست
مفخر تبریز تویی شمس دین		گفتن اسرار تو دستور نیست

کار من اینست که کاریم نیست		عاشقم از عشق تو عاریم نیست
تا که مرا شیر غمت صید کرد		جز که همین شیر شکاریم نیست
در تک این بحر چه خوش گوهری		که مثل موج قراریم نیست
بر لب بحر تو مقیمم مقیم		مست لبم گر چه کناریم نیست
وقف کنم اشکم خود بر میت		کز می تو هیچ خماریم نیست
می‌رسدم باده تو ز آسمان		منت هر شیره فشاریم نیست
باده‌ات از کوه سکونت برد		عیب مکن زان که وقاریم نیست
ملک جهان گیرم چون آفتاب		گر چه سپاهی و سواریم نیست
می‌کشم از مصر شکر سوی روم		گر چه شتربان و قطاریم نیست
گر چه ندارم به جهان سروری		دردسر بیهده باریم نیست
بر سر کوی تو مرا خانه گیر		کز سر کوی تو گذاریم نیست
همچو شکر با گلت آمیختم		نیست عجب گر سر خاریم نیست
قطب جهانی همه را رو به توست		جز که به گرد تو دواریم نیست
خویش من آنست که از عشق زاد		خوشتر از این خویش و تباریم نیست
چیست فزون از دو جهان شهر عشق		بهتر از این شهر و دیاریم نیست
گر ننگارم سخنی بعد از این		نیست از آن رو که نگاریم نیست

کیست که او بنده رای تو نیست		کیست که او مست لقای تو نیست
غصه کشی کو که ز خوف تو نیست		یا طربی کان ز رجای تو نیست
بخل کفی کو که ز قبض تو نیست		یا کرمی کان ز عطای تو نیست
لعل لبی کو که ز کان تو نیست		محتشمی کو که گدای تو نیست
متصل اوصاف تو با جان‌ها		یک رگ بی‌بند و گشای تو نیست
هر دو جهان چون دو کف و تو چو جان		کف چه دهد کان ز سخای تو نیست
چشم کی دیدست در این باغ کون		رقص گلی کان ز هوای تو نیست
غافل ناله کند از جور خلق		خلق به جز شبه عصای تو نیست
جنبش این جمله عصاها ز توست		هر یک جز درد و دوای تو نیست
زخم معلم زند آن چوب کیست		کیست که او بند قضای تو نیست
همچو سگان چوب تو را می‌گزند		در سرشان فهم جزای تو نیست
دفع بلای تن و آزار خلق		جز به مناجات و ثنای تو نیست
بشکنی این چوب نه چوبش کمست		دفع دو سه چوب رهای تو نیست
صاحب حوت از غم امت گریخت		جان به کجا برد که جای تو نیست
بس کن وز محنت یونس بترس		با قدر استیزه به پای تو نیست

شیر خدا بند گسستن گرفت		ساقی جان شیشه شکستن گرفت
دزد دلم گشت گرفتار یار		دزد مرا دست ببستن گرفت
دوش چه شب بود که در نیم شب		برق ز رخسار تو جستن گرفت
عشق تو آورد شراب و کباب		عقل به یک گوشه نشستن گرفت
ساغر می قهقهه آغاز کرد		خابیه خونابه گرستن گرفت
در دل خم باده چو انداخت تیر		بال و پر غصه گسستن گرفت
پیر خرد دید که سرده توی		دست ز مستان تو شستن گرفت
طفل دلم را به کرم شیر ده		چون سر پستان تو جستن گرفت
جان من از شیر تو شد شیرگیر		وز سگی نفس برستن گرفت
ساقی باقی چو به جان باده داد		عمر ابد یافت و بزستن گرفت
بیش مگو راز که دلبر به خشم		جانب من کژ نگرستن گرفت

مرغ دلم باز پریدن گرفت		طوطی جان قند چریدن گرفت
اشتر دیوانه سرمست من		سلسله عقل دریدن گرفت
جرعه آن باده بی‌زینهار		بر سر و بر دیده دویدن گرفت
شیر نظر با سگ اصحاب کهف		خون مرا باز خوریدن گرفت
باز در این جوی روان گشت آب		بر لب جو سبزه دمیدن گرفت
باد صبا باز وزان شد به باغ		بر گل و گلزار وزیدن گرفت
عشق فروشید به عیبی مرا		سوخت دلش بازخریدن گرفت
راند مرا رحمتش آمد بخواند		جانب ما خوش نگریدن گرفت
دشمن من دید که با دوستم		او ز حسد دست گزیدن گرفت
دل برهید از دغل روزگار		در بغل عشق خزیدن گرفت
ابروی غماز اشارت کنان		جانب آن چشم خمیدن گرفت
عشق چو دل را به سوی خویش خواند		دل ز همه خلق رمیدن گرفت
خلق عصااند عصا را فکند		قبضه هر کور که دیدن گرفت
خلق چو شیرند رها کرد شیر		طفل که او لوت کشیدن گرفت
روح چو بازیست که پران شود		کز سوی شه طبل شنیدن گرفت
بس کن زیرا که حجاب سخن		پرده به گرد تو تنیدن گرفت

باز به بط گفت که صحرا خوشست		گفت شبت خوش که مرا جا خوشست
سر بنهم من که مرا سر خوشست		راه تو پیما که سرت ناخوشست
گر چه که تاریک بود مسکنم		در نظر یوسف زیبا خوشست
دوست چو در چاه بود چه خوشست		دوست چو بالاست به بالا خوشست
در بن دریا به تک آب تلخ		در طلب گوهر رعنا خوشست
بلبل نالنده به گلشن به دشت		طوطی گوینده شکرخا خوشست
تابش تسبیح فرشته‌ست و روح		کاین فلک نادره مینا خوشست
چونک خدا روفت دلت را ز حرص		رو به دل آور دل یکتا خوشست
از تو چو انداخت خدا رنج کار		رو به تماشا که تماشا خوشست
گفت تماشای جهان عکس ماست		هم بر ما باش که با ما خوشست
عکس در آیینه اگر چه نکوست		لیک خود آن صورت احیا خوشست
زردی رو عکس رخ احمرست		بگذر از این عکس که حمرا خوشست
نور خدایی‌ست که ذرات را		رقص کنان بی‌سر و بی‌پا خوشست
رقص در این نور خرد کن کز او		تحت ثری تا به ثریا خوشست
ذره شدی بازمرو که مشو		صبر و وفا کن که وفاها خوشست
بس کن چون دیده ببین و مگو		دیده مجو دیده بینا خوشست
مفخر تبریز شهم شمس دین		با همه فرخنده و تنها خوشست

همچو گل سرخ برو دست دست		همچو میی خلق ز تو مست مست
بازوی تو قوس خدا یافت یافت		تیر تو از چرخ برون جست جست
غیرت تو گفت برو راه نیست		رحمت تو گفت بیا هست هست
لطف تو دریاست و منم ماهیش		غیرت تو ساخت مرا شست شست
مرهم تو طالب مجروح‌هاست		نیست غم ار شست توام خست خست
ای که تو نزدیکتر از دم به من		دم نزنم پیش تو جز پست پست
گر چه یکی یوسف و صد گرگ بود		از دم یعقوب کرم رست رست
مست همه گرد در این شهر ما		دزد و عسس را شه ما بست بست

صبر مرا آینه بیماریست		آینه عاشق غمخواریست
درد نباشد ننماید صبور		که دل او روشن یا تاریست
آینه جویی‌ست نشان جمال		که رخم از عیب و کلف عاریست
ور کلفی باشد عاریتیست		قابل داروست و تب افشاریست
آینه رنج ز فرعون دور		کان رخ او رنگی و زنگاریست
چند هزاران سر طفلان برید		کم ز قضا دردسری ساریست
من در آن خوف ببندم تمام		چون که مرا حکم و شهی جاریست
گفت قضا بر سر و سبلت مخند		کاین قلمی رفته ز جباریست
کور شو امروز که موسی رسید		در کف او خنجر قهاریست
حلق بکش پیش وی و سر مپیچ		کاین نه زمان فن و مکاریست
سبط که سرشان بشکستی به ظلم		بعد توشان دولت و پاداریست
خار زدی در دل و در دیدشان		این دمشان نوبت گلزاریست
خلق مرا زهر خورانیده‌ای		از منشان داد شکرباریست
از تو کشیدند خمار دراز		تا به ابدشان می و خماریست
هیزم دیک فقرا ظالمست		پخته بدو گردد کو ناریست
دم نزدم زان که دم من سکست		نوبت خاموشی و ستاریست
خامش کن که تا بگوید حبیب		آن سخنان کز همه متواریست

کیست در این شهر که او مست نیست		کیست در این دور کز این دست نیست
کیست که از دمدمه روح قدس		حامله چون مریم آبست نیست
کیست که هر ساعت پنجاه بار		بسته آن طره چون شست نیست
چیست در آن مجلس بالای چرخ		از می و شاهد که در این پست نیست
می‌نهلد می که خرد دم زند		تا بنگویند که پیوست نیست
جان بر او بسته شد و لنگ ماند		زانک از این جاش برون جست نیست
بوالعجب بوالعجبان را نگر		هیچ تو دیدی که کسی هست نیست
برپرد آن دل که پرش شه شکست		بر سر این چرخ کش اشکست نیست
نیست شو و واره از این گفت و گوی		کیست کز این ناطقه وارست نیست

قصد سرم داری خنجر به مشت		خوشتر از این نیز توانیم کشت
برگ گل از لطف تو نرمی بیافت		بر مثل خار چرایی درشت
تیغ زدی بر سرم ای آفتاب		تا شدم از تیغ تو من گرم پشت
تیغ حجابست رها کن حجاب		بر رخ من گرم بزن یک دو مشت
وصف طلاق زن همسایه کرد		گفت به خاری زن خود هشت هشت
گفت چرا هشت جوابش بداد		در عوض زشت بدان قحبه رشت
بهر طلاقست امل کو چو مار		حبس حطامست و کند خشت خشت
آتش در مال زن و در حطام		تا برهی ز آتش وز زاردشت
بس کن و کم گوی سخن کم نویس		بس بودت دفتر جان سر نوشت

خانه دل باز کبوتر گرفت		مشغله و بقر بقو درگرفت
غلغل مستان چو به گردون رسید		کرکس زرین فلک پر گرفت
بوطربون گشت مه و مشتری		زهره مطرب طرب از سر گرفت
خالق ارواح ز آب و ز گل		آینه‌ای کرد و برابر گرفت
ز آینه صد نقش شد و هر یکی		آنچ مر او راست میسر گرفت
هر که دلی داشت به پایش فتاد		هر که سر او سر منبر گرفت
خرمن ارواح نهایت نداشت		مورچه‌ای چیز محقر گرفت
گر ز تو پر گشت جهان همچو برف		نیست شوی چون تف خود درگرفت
نیست شو ای برف و همه خاک شو		بنگر کاین خاک چه زیور گرفت
خاک به تدریج بدان جا رسید		کز فر او هر دو جهان فر گرفت
بس که زبان این دم معزول شد		بس که جهان جان سخنور گرفت

بازرسیدیم ز میخانه مست		بازرهیدیم ز بالا و پست
جمله مستان خوش و رقصان شدند		دست زنید ای صنمان دست دست
ماهی و دریا همه مستی کنند		چونک سر زلف تو افتاده شست
زیر و زبر گشت خرابات ما		خنب نگون گشت و قرابه شکست
پیر خرابات چو آن شور دید		بر سر بام آمد و از بام جست
جوش برآورد یکی می کز او		هست شود نیست شود نیست هست
شیشه چو بشکست و به هر سوی ریخت		چند کف پای حریفان که خست
آن که سر از پای نداند کجاست		مست فتادست به کوی الست
باده پرستان همه در عشرتند		تنتن تنتن شنو ای تن پرست

ای ز بگه خاسته سر مست مست		مست شرابی و شراب الست
عشق رسانید تو را همچو جام		از بر ما تا بر خود دست دست
بازوی تو قوس خدا یافت یافت		تیر تو از چرخ برون جست جست
هر گهری کان ز خزینه خداست		در دو لب لعل تو آن هست هست
فاش شد این عشق تو بی‌قصد ما		بند بدرید ز دل جست جست
فاش شد آن راز که در نیم شب		زیر زبان گفته بدم پست پست
کرم خورد چوب و بروید ز چوب		عشق ز من رست و مرا خست خست

نفسی بهوی الحبیب فارت		لما رات الکوس دارت
مدت یدها الی رحیق		و النفس بنوره استنارت
لما شربته نفس و ترا		خفت و تصاعدت و طارت
لاقت قمرا اذا تجلی		الشمس من الحیا توارت
جادت بالروح حین لاقت		لا التفتت و لا استشارت

ای دل فرورو در غمش کالصبر مفتاح الفرج		تا رو نماید مرهمش کالصبر مفتاح الفرج
چندان فروخور اندهان تا پیشت آید ناگهان		کرسی و عرش اعظمش کالصبر مفتاح الفرج
خندان شو از نور جهان تا تو شوی سور جهان		ایمن شوی از ماتمش کالصبر مفتاح الفرج
باری دلم از مرد و زن برکند مهر خویشتن		تا عشق شد خال و عمش کالصبر مفتاح الفرج
گر سینه آیینه کنی بی‌کبر و بی‌کینه کنی		در وی ببینی هر دمش کالصبر مفتاح الفرج
چون آسمان گر خم دهی در امر و فرمان وارهی		زین آسمان و از خمش کالصبر مفتاح الفرج
هم بجهی از ما و منی هم دیو را گردن زنی		در دست پیچی پرچمش کالصبر مفتاح الفرج
اقبال خویش آید تو را دولت به پیش آید تو را		فرخ شوی از مقدمش کالصبر مفتاح الفرج
دیویست در اسرار تو کز وی نگون شد کار تو		بربند این دم محکمش کالصبر مفتاح الفرج
دارد خدا خوش عالمی منگر در این عالم دمی		جز حق نباشد محرمش کالصبر مفتاح الفرج
خامش بیان سر مکن خامش که سر من لدن		چون می‌زند اندرهمش کالصبر مفتاح الفرج

ای مبارک ز تو صبوح و صباح		ای مظفر فر از تو قلب و جناح
ای شراب طهور از کف حور		بر حریفان مجلس تو مباح
ای گشاده هزار در بر ما		وی بداده به دست ما مفتاح
وانمودی هر آنچ می‌گویند		مؤذنان صبح فالق الاصباح
هرچ دادی عوض نمی‌خواهی		گر چه گفتند السماح رباح

یا راهبا انظر الی مصباح		متشعشعا و استغن عن اصباح
انظر الی راح تناهی لطفه		و سبی النهی یا لطف‌ها من راح
فالراح نسخ للعقول بنوره		کالشمس عزل للنجوم و ماح
الجد یسجد راحنا متخاضعا		و اعوذ من راح یزید مزاحی
اهل المزاح و اهل راح‌هالک		لا خیر فیهم مسکرا او صاحی
العقل مساح الزمان و اهله		فتجانبوا من عاقل مساح
الراح اجنحه لسکری انها		یجتازهم بحرا بلا ملاح
ذا الراح لا شرقیه غربیه		من دنه مسکیه نفاح
نسخ الهموم و لیس ذاک لغفله		زاد العقول و مدها بلقاح
فتحوا العیون بطیبه و نسیمه		سکروا به فاذا هم بملاح
صاروا سکاری نحو باب ملیکنا		ملک الملوک و روحهم کریاح
ملک البصیره شمس دین سیدی		ظلنا به ذی عزه مرتاح
هاتوا من التبریز من صهبائهم		من مازح متروق وشاح

ماه دیدم شد مرا سودای چرخ		آن مهی نی کو بود بالای چرخ
تو ز چرخی با تو می‌گویم ز چرخ		ور نه این خورشید را چه جای چرخ
زهره را دیدم همی‌زد چنگ دوش		ای همه چون دوش ما شب‌های چرخ
جان من با اختران آسمان		رقص رقصان گشته در پهنای چرخ
در فراق آفتاب جان ببین		از شفق پرخون شده سیمای چرخ
سر فروکن یک دمی از بام چرخ		تا زنم من چرخ‌ها در پای چرخ
سنگ از خورشید شد یاقوت و لعل		چشم از خورشید شد بینای چرخ
ماه خود بر آسمان دیگرست		عکس آن ماهست در دریای چرخ

ای بی‌وفا جانی که او بر ذوالوفا عاشق نشد		قهر خدا باشد که بر لطف خدا عاشق نشد
چون کرد بر عالم گذر سلطان ما زاغ البصر		نقشی بدید آخر که او بر نقش‌ها عاشق نشد
جانی کجا باشد که او بر اصل جان مفتون نشد		آهن کجا باشد که بر آهن ربا عاشق نشد
من بر در این شهر دی بشنیدم از جمع پری		خانه ش بده بادا که او بر شهر ما عاشق نشد
ای وای آن ماهی که او پیوسته بر خشکی فتد		ای وای آن مسی که او بر کیمیا عاشق نشد
بسته بود راه اجل نبود خلاصش معتجل		هم عیش را لایق نبد هم مرگ را عاشق نشد

بی گاه شد بی‌گاه شد خورشید اندر چاه شد		خورشید جان عاشقان در خلوت الله شد
روزیست اندر شب نهان ترکی میان هندوان		شب ترک تازی‌ها بکن کان ترک در خرگاه شد
گر بو بری زین روشنی آتش به خواب اندرزنی		کز شب روی و بندگی زهره حریف ماه شد
ما شب گریزان و دوان و اندر پی ما زنگیان		زیرا که ما بردیم زر تا پاسبان آگاه شد
ما شب روی آموخته صد پاسبان را سوخته		رخ‌ها چو شمع افروخته کان بیذق ما شاه شد
ای شاد آن فرخ رخی کو رخ بدان رخ آورد		ای کر و فر آن دلی کو سوی آن دلخواه شد
آن کیست اندر راه دل کو را نباشد آه دل		کار آن کسی دارد که او غرقابه آن آه شد
چون غرق دریا می‌شود دریاش بر سر می‌نهد		چون یوسف چاهی که او از چاه سوی جاه شد
گویند اصل آدمی خاکست و خاکی می‌شود		کی خاک گردد آن کسی کو خاک این درگاه شد
یک سان نماید کشت‌ها تا وقت خرمن دررسد		نیمیش مغز نغز شد وان نیم دیگر کاه شد

بی گاه شد بی‌گاه شد خورشید اندر چاه شد		خیزید ای خوش طالعان وقت طلوع ماه شد
ساقی به سوی جام رو ای پاسبان بر بام رو		ای جان بی‌آرام رو کان یار خلوت خواه شد
اشکی که چشم افروختی صبری که خرمن سوختی		عقلی که راه آموختی در نیم شب گمراه شد
جان‌های باطن روشنان شب را به دل روشن کنان		هندوی شب نعره زنان کان ترک در خرگاه شد
باشد ز بازی‌های خوش بی‌ذوق رود فرزین شود		در سایه فرخ رخی بیدق برفت و شاه شد
شب روح‌ها واصل شود مقصودها حاصل شود		چون روز روشن دل شود هر کو ز شب آگاه شد
ای روز چون حشری مگر وی شب شب قدری مگر		یا چون درخت موسیی کو مظهر الله شد
شب ماه خرمن می‌کند ای روز زین بر گاو نه		بنگر که راه کهکشان از سنبله پرکاه شد
در چاه شب غافل مشو در دلو گردون دست زن		یوسف گرفت آن دلو را از چاه سوی جاه شد
در تیره شب چون مصطفی می‌رو طلب می‌کن صفا		کان شه ز معراج شبی بی‌مثل و بی‌اشباه شد
خاموش شد عالم به شب تا چست باشی در طلب		زیرا که بانگ و عربده تشویش خلوتگاه شد
ای شمس تبریزی که تو از پرده شب فارغی		لاشرقی و لاغربیی اکنون سخن کوتاه شد

ای لولیان ای لولیان یک لولیی دیوانه شد		طشتش فتاد از بام ما نک سوی مجنون خانه شد
می‌گشت گرد حوض او چون تشنگان در جست و جو		چون خشک نانه ناگهان در حوض ما ترنانه شد
ای مرد دانشمند تو دو گوش از این بربند تو		مشنو تو این افسون که او ز افسون ما افسانه شد
زین حلقه نجهد گوش‌ها کو عقل برد از هوش‌ها		تا سر نهد بر آسیا چون دانه در پیمانه شد
بازی مبین بازی مبین این جا تو جانبازی گزین		سرها ز عشق جعد او بس سرنگون چون شانه شد
غره مشو با عقل خود بس اوستاد معتمد		کاستون عالم بود او نالانتر از حنانه شد
من که ز جان ببریده‌ام چون گل قبا بدریده‌ام		زان رو شدم که عقل من با جان من بیگانه شد
این قطره‌های هوش‌ها مغلوب بحر هوش شد		ذرات این جان ریزه‌ها مستهلک جانانه شد
خامش کنم فرمان کنم وین شمع را پنهان کنم		شمعی که اندر نور او خورشید و مه پروانه شد

گر جان عاشق دم زند آتش در این عالم زند		وین عالم بی‌اصل را چون ذره‌ها برهم زند
عالم همه دریا شود دریا ز هیبت لا شود		آدم نماند و آدمی گر خویش با آدم زند
دودی برآید از فلک نی خلق ماند نی ملک		زان دود ناگه آتشی بر گنبد اعظم زند
بشکافد آن دم آسمان نی کون ماند نی مکان		شوری درافتد در جهان، وین سور بر ماتم زند
گه آب را آتش برد گه آب آتش را خورد		گه موج دریای عدم بر اشهب و ادهم زند
خورشید افتد در کمی از نور جان آدمی		کم پرس از نامحرمان آن جا که محرم کم زند
مریخ بگذارد نری دفتر بسوزد مشتری		مه را نماند، مِهتری، شادّیِ او بر غم زند
افتد عطارد در وحل آتش درافتد در زحل		زهره نماند زهره را تا پرده خرم زند
نی قوس ماند نی قزح نی باده ماند نی قدح		نی عیش ماند نی فرح نی زخم بر مرهم زند
نی آب نقاشی کند نی باد فراشی کند		نی باغ خوش باشی کند نی ابر نیسان نم زند
نی درد ماند نی دوا نی خصم ماند نی گوا		نی نای ماند نی نوا نی چنگ زیر و بم زند
اسباب در باقی شود ساقی به خود ساقی شود		جان ربی الاعلی گود دل ربی الاعلم زند
برجه که نقاش ازل بار دوم شد در عمل		تا نقش‌های بی‌بدل بر کسوه معلم زند
حق آتشی افروخته تا هر چه ناحق سوخته		آتش بسوزد قلب را بر قلب آن عالم زند
خورشید حق دل شرق او شرقی که هر دم برق او		بر پوره ادهم جهد بر عیسی مریم زند

آن کیست آن آن کیست آن کو سینه را غمگین کند		چون پیش او زاری کنی تلخ تو را شیرین کند
اول نماید مار کر آخر بود گنج گهر		شیرین شهی کاین تلخ را در دم نکوآیین کند
دیوی بود حورش کند ماتم بود سورش کند		وان کور مادرزاد را دانا و عالم بین کند
تاریک را روشن کند وان خار را گلشن کند		خار از کفت بیرون کشد وز گل تو را بالین کند
بهر خلیل خویشتن آتش دهد افروختن		وان آتش نمرود را اشکوفه و نسرین کند
روشن کن استارگان چاره گر بیچارگان		بر بنده او احسان کند هم بند را تحسین کند
جمله گناه مجرمان چون برگ دی ریزان کند		در گوش بدگویان خود عذر گنه تلقین کند
گوید بگو یا ذا الوفا اغفر لذنب قد هفا		چون بنده آید در دعا او در نهان آمین کند
آمین او آنست کو اندر دعا ذوقش دهد		او را برون و اندرون شیرین و خوش چون تین کند
ذوقست کاندر نیک و بد در دست و پا قوت دهد		کاین ذوق زور رستمان جفت تن مسکین کند
با ذوق مسکین رستمی بی‌ذوق رستم پرغمی		گر ذوق نبود یار جان جان را چه باتمکین کند
دل را فرستادم به گه کو تیز داند رفت ره		تا سوی تبریز وفا اوصاف شمس الدین کند

خامی سوی پالیز جان آمد که تا خربز خورد		دیدی تو یا خود دید کس کاندر جهان خر بز خورد
ترونده پالیز جان هر گاو و خر را کی رسد		زان میوه‌های نادره زیرک دل و گربز خورد
آن کس که در مغرب بود یابد خورش از اندلس		وان کس که در مشرق بود او نعمت هرمز خورد
چون خدمت قیصر کند او راتبه قیصر خورد		چون چاکر اربز بود از مطبخ اربز خورد
آن کو به غصب و دزدیی آهنگ پالیزی کند		از داد و داور عاقبت اشکنجه‌های غز خورد
ترک آن بود کز بیم او دیه از خراج ایمن بود		ترک آن نباشد کز طمع سیلی هر قنسز خورد
وان عقل پرمغزی که او در نوبهاری دررسد		از پوست‌ها فارغ شود کی غصه قندز خورد
صفراییی کز طبع بد از نار شیرین می‌رمد		نار ترش خواهد ولی آن به که نار مز خورد
خامش نخواهد خورد خود این راح‌های روح را		آن کس که از جوع البقر ده مرده ماش و رز خورد

امروز خندانیم و خوش کان بخت خندان می‌رسد		سلطان سلطانان ما از سوی میدان می‌رسد
امروز توبه بشکنم پرهیز را برهم زنم		کان یوسف خوبان من از شهر کنعان می‌رسد
مست و خرامان می‌روم پوشیده چون جان می‌روم		پرسان و جویان می‌روم آن سو که سلطان می‌رسد
اقبال آبادان شده دستار دل ویران شده		افتان شده خیزان شده کز بزم مستان می‌رسد
فرمان ما کن ای پسر با ما وفا کن ای پسر		نسیه رها کن ای پسر کامروز فرمان می‌رسد
پرنور شو چون آسمان سرسبزه شو چون بوستان		شو آشنا چون ماهیان کان بحر عمان می‌رسد
هان ای پسر هان ای پسر خود را ببین در من نگر		زیرا ز بوی زعفران گوینده خندان می‌رسد
بازآمدی کف می‌زنی تا خانه‌ها ویران کنی		زیرا که در ویرانه‌ها خورشید رخشان می‌رسد
ای خانه را گشته گرو تو سایه پروردی برو		کز آفتاب آن سنگ را لعل بدخشان می‌رسد
گه خونی و خون خواره‌ای گه خستگان را چاره‌ای		خاصه که این بیچاره را کز سوی ایشان می‌رسد
امروز مستان را بجو غیبم ببین عیبم مگو		زیرا ز مستی‌های او حرفم پریشان می‌رسد

صوفی چرا هُشیار شد ساقی چرا بی‌کار شد		مستی اگر در خواب شد مستی دگر بیدار شد
خورشید اگر در گور شد عالم ز تو پرنور شد		چشم خوشت مخمور شد چشم دگر خمار شد
گر عیش اول پیر شد صد عیش نو توفیر شد		چون زلف تو زنجیر شد دیوانگی ناچار شد
ای مطرب شیرین نفس عشرت نگر از پیش و پس		کس نشنود افسون کس چون واقف اسرار شد
ما موسییم و تو مها گاهی عصا گه اژدها		ای شاهدان ارزان بها چون غارت بلغار شد
لعلت شکرها کوفته چشمت ز رشک آموخته		جان خانه دل روفته هین نوبت دیدار شد
هر بار عذری می‌نهی وز دست مستی می‌جهی		ای جان چه دفعم می‌دهی این دفع تو بسیار شد
ای کرده دل چون خاره‌ای امشب نداری چاره‌ای		تو ماه و ما استاره‌ای استاره با مه یار شد
ای ماه بیرون از افق ای ما تو را امشب قنق		چون شب جهان را شد تتق پنهان روان را کار شد
گر زحمت از تو برده‌ام پنداشتی من مرده‌ام		تو صافی و من درده‌ام بی‌صاف دردی خوار شد
از وصل همچون روز تو در هجر عالم سوز تو		در عشق مکرآموز تو بس ساده دل عیار شد
نی تب بدم نی درد سر سر می‌زدم دیوار بر		کز طمع آن خوش گلشکر قاصد دلم بیمار شد

مر عاشقان را پند کس هرگز نباشد سودمند		نی آن چنان سیلیست این کش کس تواند کرد بند
ذوق سر سرمست را هرگز نداند عاقلی		حال دل بی‌هوش را هرگز نداند هوشمند
بیزار گردند از شهی شاهان اگر بویی برند		زان باده‌ها که عاشقان در مجلس دل می‌خورند
خسرو وداع ملک خود از بهر شیرین می‌کند		فرهاد هم از بهر او بر کوه می‌کوبد کلند
مجنون ز حلقه عاقلان از عشق لیلی می‌رمد		بر سبلت هر سرکشی کردست وامق ریش خند
افسرده آن عمری که آن بگذشت بی آن جان خوش		ای گنده آن مغزی که آن غافل بود زین لورکند
این آسمان گر نیستی سرگشته و عاشق چو ما		زین گردش او سیر آمدی گفتی بسستم چند چند
عالم چو سرنایی و او در هر شکافش می‌دمد		هر ناله‌ای دارد یقین زان دو لب چون قند قند
می‌بین که چون در می‌دمد در هر گلی در هر دلی		حاجت دهد عشقی دهد کافغان برآرد از گزند
دل را ز حق گر برکنی بر کی نهی آخر بگو		بی جان کسی که دل از او یک لحظه برتانست کند
من بس کنم تو چست شو شب بر سر این بام رو		خوش غلغلی در شهر زن ای جان به آواز بلند

رندان سلامت می‌کنند جان را غلامت می‌کنند		مستی ز جامت می‌کنند مستان سلامت می‌کنند
در عشق گشتم فاشتر وز همگنان قلاشتر		وز دلبران خوش باشتر مستان سلامت می‌کنند
غوغای روحانی نگر سیلاب طوفانی نگر		خورشید ربانی نگر مستان سلامت می‌کنند
افسون مرا گوید کسی توبه ز من جوید کسی		بی پا چو من پوید کسی مستان سلامت می‌کنند
ای آرزوی آرزو آن پرده را بردار زو		من کس نمی‌دانم جز او مستان سلامت می‌کنند
ای ابر خوش باران بیا وی مستی یاران بیا		وی شاه طراران بیا مستان سلامت می‌کنند
حیران کن و بی‌رنج کن ویران کن و پرگنج کن		نقد ابد را سنج کن مستان سلامت می‌کنند
شهری ز تو زیر و زبر هم بی‌خبر هم باخبر		وی از تو دل صاحب نظر مستان سلامت می‌کنند
آن میر مه رو را بگو وان چشم جادو را بگو		وان شاه خوش خو را بگو مستان سلامت می‌کنند
آن میر غوغا را بگو وان شور و سودا را بگو		وان سرو خضرا را بگو مستان سلامت می‌کنند
آن جا که یک باخویش نیست یک مست آن جا بیش نیست		آن جا طریق و کیش نیست مستان سلامت می‌کنند
آن جان بی‌چون را بگو وان دام مجنون را بگو		وان دُرّ مکنون را بگو مستان سلامت می‌کنند
آن دام آدم را بگو وان جان عالم را بگو		وان یار و همدم را بگو مستان سلامت می‌کنند
آن بحر مینا را بگو وان چشم بینا را بگو		وان طور سینا را بگو مستان سلامت می‌کنند
آن توبه سوزم را بگو وان خرقه دوزم را بگو		وان نور روزم را بگو مستان سلامت می‌کنند
آن عید قربان را بگو وان شمع قرآن را بگو		وان فخر رضوان را بگو مستان سلامت می‌کنند
ای شه حسام الدین ما ای فخر جمله اولیا		ای از تو جان‌ها آشنا مستان سلامت می‌کنند

رو آن ربابی را بگو مستان سلامت می‌کنند		وان مرغ آبی را بگو مستان سلامت می‌کنند
وان میر ساقی را بگو مستان سلامت می‌کنند		وان عمر باقی را بگو مستان سلامت می‌کنند
وان میر غوغا را بگو مستان سلامت می‌کنند		وان شور و سودا را بگو مستان سلامت می‌کنند
ای مه ز رخسارت خجل مستان سلامت می‌کنند		وی راحت و آرام دل مستان سلامت می‌کنند
ای جان جان ای جان جان مستان سلامت می‌کنند		یک مست این جا بیش نیست مستان سلامت می‌کنند
ای آرزوی آرزو مستان سلامت می‌کنند		آن پرده را بردار زو مستان سلامت می‌کنند

سودای تو در جوی جان چون آب حیوان می‌رود		آب حیات از عشق تو در جوی جویان می‌رود
عالم پر از حمد و ثنا از طوطیان آشنا		مرغ دلم بر می‌پرد چون ذکر مرغان می‌رود
بر ذکر ایشان جان دهم جان را خوش و خندان دهم		جان چون نخندد چون ز تن در لطف جانان می‌رود
هر مرغ جان چون فاخته در عشق طوقی ساخته		چون من قفس پرداخته سوی سلیمان می‌رود
از جان هر سبحانیی هر دم یکی روحانیی		مست و خراب و فانیی تا عرش سبحان می‌رود
جان چیست خم خسروان در وی شراب آسمان		زین رو سخن چون بیخودان هر دم پریشان می‌رود
در خوردنم ذوقی دگر در رفتنم ذوقی دگر		در گفتنم ذوقی دگر باقی بر این سان می‌رود
میدان خوش است ای ماه رو با گیر و دار ما و تو		ای هر که لنگست اسب او لنگان ز میدان می‌رود
مه از پی چوگان تو خود را چو گویی ساخته		خورشید هم جان باخته چون گوی غلطان می‌رود
این دو بسی بشتافته پیش تو ره نایافته		در نور تو دربافته بیرون ایوان می‌رود
چون نور بیرون این بود پس او که دولت بین بود		یا رب چه باتمکین بود یا رب چه رخشان می‌رود

آمد بهار عاشقان تا خاکدان بستان شود		آمد ندای آسمان تا مرغ جان پران شود
هم بحر پرگوهر شود هم شوره چون کوثر شود		هم سنگ لعل کان شود هم جسم جمله جان شود
گر چشم و جان عاشقان چون ابر طوفان بار شد		اما دل اندر ابر تن چون برق‌ها رخشان شود
دانی چرا چون ابر شد در عشق چشم عاشقان		زیرا که آن مه بیشتر در ابرها پنهان شود
ای شاد و خندان ساعتی کان ابرها گرینده شد		یا رب خجسته حالتی کان برق‌ها خندان شود
زان صد هزاران قطره‌ها یک قطره ناید بر زمین		ور زانک آید بر زمین جمله جهان ویران شود
جمله جهان ویران شود وز عشق هر ویرانه‌ای		با نوح هم کشتی شود پس محرم طوفان شود
طوفان اگر ساکن بدی گردان نبودی آسمان		زان موج بیرون از جهت این شش جهت جنبان شود
ای مانده زیر شش جهت هم غم بخور هم غم مخور		کان دانه‌ها زیر زمین یک روز نخلستان شود
از خاک روزی سر کند آن بیخ شاخ تر کند		شاخی دو سه گر خشک شد باقیش آبستان شود
وان خشک چون آتش شود آتش چو جان هم خوش شود		آن این نباشد این شود این آن نباشد آن شود
چیزی دهانم را ببست یعنی کنار بام و مست		هر چه تو زان حیران شوی آن چیز از او حیران شود

کاری نداریم ای پدر جز خدمت ساقی خود		ای ساقی افزون ده قدح تا وارهیم از نیک و بد
هر آدمی را در جهان آورد حق در پیشه‌ای		در پیشه‌ای بی‌پیشگی کردست ما را نام زد
هر روز همچون ذره‌ها رقصان به پیش آن ضیا		هر شب مثال اختران طواف یار ماه خد
کاری ز ما گر خواهدی زین باده ما را ندهدی		اندر سری کاین می‌رود او کی فروشد یا خرد
سرمست کاری کی کند مست آن کند که می‌کند		باده خدایی طی کند هر دو جهان را تا صمد
مستی باده این جهان چون شب بخسپی بگذرد		مستی سغراق احد با تو درآید در لحد
آمد شرابی رایگان زان رحمت ای همسایگان		وان ساقیان چون دایگان شیرین و مشفق بر ولد
ای دل از این سرمست شو هر جا روی سرمست رو		تو دیگران را مست کن تا او تو را دیگر دهد
هر جا که بینی شاهدی چون آینه پیشش نشین		هر جا که بینی ناخوشی آیینه درکش در نمد
می‌گرد گرد شهر خوش با شاهدان در کشمکش		می‌خوان تو لااقسم نهان تا حبذا هذا البلد
چون خیره شد زین می سرم خامش کنم خشک آورم		لطف و کرم را نشمرم کان درنیاید در عدد

گر آتش دل برزند بر مؤمن و کافر زند		صورت همه پران شود گر مرغ معنی پر زند
عالم همه ویران شود جان غرقه طوفان شود		آن گوهری کو آب شد آب بر گوهر زند
پیدا شود سر نهان ویران شود نقش جهان		موجی برآید ناگهان بر گنبد اخضر زند
گاهی قلم کاغذ شود کاغذ گهی بیخود شود		جان خصم نیک و بد شود هر لحظه‌ای خنجر زند
هر جان که اللهی شود در لامکان پیدا شود		ماری بود ماهی شود از خاک بر کوثر زند
از جا سوی بی‌جا شود در لامکان پیدا شود		هر سو که افتد بعد از این بر مشک و بر عنبر زند
در فقر درویشی کند بر اختران پیشی کند		خاک درش خاقان بود حلقه درش سنجر زند
از آفتاب مشتعل هر دم ندا آید به دل		تو شمع این سر را بهل تا باز شمعت سر زند
تو خدمت جانان کنی سر را چرا پنهان کنی		زر هر دمی خوشتر شود از زخم کان زرگر زند
دل بیخود از باده ازل می‌گفت خوش خوش این غزل		گر می فروگیرد دمش این دم از این خوشتر زند

مستی سلامت می‌کند پنهان پیامت می‌کند		آن کو دلش را برده‌ای جان هم غلامت می‌کند
ای نیست کرده هست را بشنو سلام مست را		مستی که هر دو دست را پابند دامت می‌کند
ای آسمان عاشقان ای جان جان عاشقان		حسنت میان عاشقان نک دوستکامت می‌کند
ای چاشنی هر لبی ای قبله هر مذهبی		مه پاسبانی هر شبی بر گرد بامت می‌کند
آن کو ز خاک ابدان کند مر دود را کیوان کند		ای خاک تن وی دود دل بنگر کدامت می‌کند
یک لحظه‌ات پر می‌دهد یک لحظه لنگر می‌دهد		یک لحظه صبحت می‌کند یک لحظه شامت می‌کند
یک لحظه می‌لرزاندت یک لحظه می‌خنداندت		یک لحظه مستت می‌کند یک لحظه جامت می‌کند
چون مهره‌ای در دست او گه باده و گه مست او		این مهره‌ات را بشکند والله تمامت می‌کند
گه آن بود گه این بود پایان تو تمکین بود		لیکن بدین تلوین‌ها مقبول و رامت می‌کند
تو نوح بودی مدتی بودت قدم در شدتی		ماننده کشتی کنون بی‌پا و گامت می‌کند
خامش کن و حیران نشین حیران حیرت آفرین		پخته سخن مردی ولی گفتار خامت می‌کند

مستی سلامت می‌کند پنهان پیامت می‌کند		آن کو دلش را برده‌ای جان هم غلامت می‌کند
ای نیست کرده هست را بشنو سلام مست را		مستی که هر دو دست را پابند دامت می‌کند
ای آسمان عاشقان ای جان جان عاشقان		حسنت میان عاشقان نک دوستکامت می‌کند
ای چاشنی هر لبی وی قبله هر مذهبی		مه پاسبانی هر شبی بر گرد بامت می‌کند
ای دل چه مستی و خوشی سلطانی و سلطان وشی		با این دماغ و سرکشی چون عشق رامت می‌کند
آن کو ز خاکی جان کند او دود را کیوان کند		ای خاک تن وی دود دل بنگر کدامت می‌کند
بستان ز شاه ساقیان سرمست شو چون باقیان		گر نیم مست ناقصی مست تمامت می‌کند
از لب سلامت ای احد چون برگ بیرون می‌جهد		اندازه لب نیست این این لطف عامت می‌کند
ماه از غمت دو نیم شد رخساره‌ها چون سیم شد		قد الف چون جیم شد وین جیم جامت می‌کند
در عشق زاری‌ها نگر وین اشک باری‌ها نگر		وان پخته کاری‌ها نگر کان رطل خامت می‌کند
ای باده خوش رنگ و بو بنگر که دست جود او		بر جان حلالت می‌کند بر تن حرامت می‌کند
پس تن نباشم جان شوم جوهر نباشم کان شوم		ای دل مترس از نام بد کو نیک نامت می‌کند
بس کن رها کن گفت و گو نی نظم گو نی نثر گو		کان حیله ساز و حیله جو بدو کلامت می‌کند

صرفه مکن صرفه مکن صرفه گدارویی بود		در پاکبازان ای پسر فیض و خداخویی بود
خود عاقبت اندر ولا نی بخل ماند نی سخا		اندر سخا هم بی‌شکی پنهان عوض جویی بود
هست این سخا چون سیر ره وین بخل منزل کردنت		در کشتی نوح آمدی کی وقف و ره‌پویی بود
حاصل عصای موسوی عشقست در کون ای روی		عین و عرض در پیش او اشکال جادویی بود
یک سو رو از گرداب تن پیش از دم غرقه شدن		زیرا بقا و خرمی زان سوی شش سویی بود
خود را بیفشان چون شجر از برگ خشک و برگ تر		بی رنگ نیک و رنگ بد توحید و یک تویی بود
ره رو مگو این چون بود زیرا ز چون بیرون بود		کی شیر را همدم شوی تا در تو آهویی بود
خاموش کاین گفت زبان دارد نشان فرقتی		ور نی چو نان خاید فتی کی وقت نان گویی بود

بی گاه شد بی‌گاه شد خورشید اندر چاه شد		خورشید جان عاشقان در خلوت الله شد
روزیست اندر شب نهان ترکی میان هندوان		هین ترک تازیی بکن کان ترک در خرگاه شد
گر بو بری زان روشنی آتش به خواب اندرزنی		کز شب روی و بندگی زهره حریف ماه شد
گردیم ما آن شب روان اندر پی ما هندوان		زیرا که ما بردیم زر تا پاسبان آگاه شد
ما شب روی آموخته صد پاسبان را سوخته		رخ‌ها چو گل افروخته کان بیذق ما شاه شد
بشکست بازار زمین بازار انجم را ببین		کز انجم و در ثمین آفاق خرمنگاه شد
تا چند از این استور تن کو کاه و جو خواهد ز من		بر چرخ راه کهکشان از بهر او پرکاه شد
استور را اشکال نه رخ بر رخ اقبال نه		اقبال آن جانی که او بی‌مثل و بی‌اشباه شد
تن را بدیدی جان نگر گوهر بدیدی کان نگر		این نادره ایمان نگر کایمان در او گمراه شد
معنی همی‌گوید مکن ما را در این دلق کهن		دلق کهن باشد سخن کو سخره افواه شد
من گویم ای معنی بیا چون روح در صورت درآ		تا خرقه‌ها و کهنه‌ها از فر جان دیباه شد
بس کن رها کن گازری تا نشنود گوش پری		کان روح از کروبیان هم سیر و خلوت خواه شد

یار مرا می‌نهلد تا که بخارم سر خود		هیکل یارم که مرا می‌فشرد در بر خود
گاه چو قطار شتر می‌کشدم از پی خود		گاه مرا پیش کند شاه چو سرلشکر خود
گه چو نگینم به مزد تا که به من مهر نهد		گاه مرا حلقه کند دوزد او بر در خود
خون ببرد نطفه کند نطفه برد خلق کند		خلق کشد عقل کند فاش کند محشر خود
گاه براند به نیم همچو کبوتر ز وطن		گاه به صد لابه مرا خواند تا محضر خود
گاه چو کشتی بردم بر سر دریا به سفر		گاه مرا لنگ کند بندد بر لنگر خود
گاه مرا آب کند از پی پاکی طلبان		گاه مرا خار کند در ره بداختر خود
هشت بهشت ابدی منظر آن شاه نشد		تا چه خوش است این دل من کو کندش منظر خود
من به شهادت نشدم مؤمن آن شاهد جان		مؤمنش آن گاه شدم که بشدم کافر خود
هر کی درآمد به صفش یافت امان از تلفش		تیغ بدیدم به کفش سوختم آن اسپر خود
همپر جبریل بدم ششصد پر بود مرا		چونک رسیدم بر او تا چه کنم من پر خود
حارس آن گوهر جان بودم روزان و شبان		در تک دریای گهر فارغم از گوهر خود
چند صفت می‌کنیش چونک نگنجد به صفت		بس کن تا من بروم بر سر شور و شر خود

ای که ز یک تابش تو کوه احد پاره شود		چه عجب ار مشت گلی عاشق و بیچاره شود
چونک به لطفش نگری سنگ حجر موم شود		چونک به قهرش نگری موم تو خود خاره شود
نوحه کنی نوحه کنی مرده دل زنده شود		کار کنی کار کنی جان تو این کاره شود
عزم سفر دارد جان می‌نهیش بند گران		برسکلد بند تو را عاقبت آواره شود
چونک سلیمان برود دیو شهنشاه شود		چون برود صبر و خرد نفس تو اماره شود
عشق گرفتست جهان رنگ نبینی تو از او		لیک چو بر تن بزند زردی رخساره شود
شه بچه‌ای باید کو مشتری لعل بود		نادره‌ای باید کو بهر تو غمخواره شود
بشنو از قل خدا هست زمین مهد شما		گر نبود طفل چرا بسته گهواره شود
چون بجهی از غضبش دامن حلمش بکشی		آتش سوزنده تو را لطف و کرم باره شود
گردش این سایه من سخره خورشید حق است		نی چو منجم که دلش سخره استاره شود

بی تو به سر می نشود با دگری می‌نشود		هر چه کنم عشق بیان بی‌جگری می‌نشود
اشک دوان هر سحری از دلم آرد خبری		هیچ کسی را ز دلم خود خبری می‌نشود
یک سر مو از غم تو نیست که اندر تن من		آب حیاتی ندهد یا گهری می‌نشود
ای غم تو راحت جان چیستت این جمله فغان		تا بزنم بانگ و فغان خود حشری می‌نشود
میل تو سوی حشرست پیشه تو شور و شرست		بی ره و رای تو شها رهگذری می‌نشود
چیست حشر از خود خود رفتن جان‌ها به سفر		مرغ چو در بیضه خود بال و پری می‌نشود
بیست چو خورشید اگر تابد اندر شب من		تا تو قدم درننهی خود سحری می‌نشود
دانه دل کاشته‌ای زیر چنین آب و گلی		تا به بهارت نرسد او شجری می‌نشود
در غزلم جبر و قدر هست از این دو بگذر		زانک از این بحث به جز شور و شری می‌نشود

هین سخن تازه بگو تا دو جهان تازه شود		وارهد از حد جهان بی‌حد و اندازه شود
خاک سیه بر سر او کز دم تو تازه نشد		یا همگی رنگ شود یا همه آوازه شود
هر که شدت حلقهٔ در زود برد حقه زر		خاصه که در باز کنی محرم دروازه شود
آب چه دانست که او گوهر گوینده شود		خاک چه دانست که او غمزه غمازه شود
روی کسی سرخ نشد بی‌مدد لعل لبت		بی تو اگر سرخ بود از اثر غازه شود
ناقه صالح چو ز که زاد یقین گشت مرا		کوه پی مژده تو اشتر جمازه شود
راز نهان دار و خمش ور خمشی تلخ بود		آنچ جگرسوزه بود باز جگرسازه شود

سجده کنم پیشکش آن قد و بالا چه شود		دیده کنم پیشکش آن دل بینا چه شود
باده او را نخورم ور نخورم پس کی خورد		گر بخورم نقد و نیندیشم فردا چه شود
باده او همدل من بام فلک منزل من		گر بگشایم پر خود برپرم آن جا چه شود
دل نشناسم چه بود جان و بدن تا برود		غم نخورم غم نخورم غم نخورم تا چه شود

چشم تو ناز می‌کند ناز جهان تو را رسد		حسن و نمک تو را بود ناز دگر که را رسد
چشم تو ناز می‌کند لعل تو داد می‌دهد		کشتن و حشر بندگان لاجرم از خدا رسد
چشم کشید خنجری لعل نمود شکری		بو که میان کش مکش هدیه به آشنا رسد
سلطنتست و سروری خوبی و بنده پروری		و آنچ بگفت ناید آن کز تو به جان عطا رسد
نطق عطاردانه‌ام مستی بی‌کرانه‌ام		گر نبود ز خوان تو راتبه از کجا رسد
چرخ سجود می‌کند خرقه کبود می‌کند		چرخ زنان چو صوفیان چونک ز تو صلا رسد
جز تو خلیفه خدا کیست بگو به دور ما		سجده کند ملک تو را چون ملک از سما رسد
دولت خاکیان نگر کز ملکند پاکتر		پرورش این چنین بود کز بر شاه ما رسد
سر مکش از چنین سری کید تاج از آن سرش		کبر مکن بر آن کسی کز سوی کبریا رسد
نقد الست می‌رسد دست به دست می‌رسد		زود بکن بلی بلی ور نکنی بلا رسد
من که خریده ویم پرده دریده ویم		رگ به رگ مرا از او لطف جدا جدا رسد
گر به تمام مستمی راز غمش بگفتمی		گفت تمام چون شکر زان مه خوش لقا رسد

آب زنید راه را هین که نگار می‌رسد		مژده دهید باغ را بوی بهار می‌رسد
راه دهید یار را آن مه ده چهار را		کز رخ نوربخش او نور نثار می‌رسد
چاک شدست آسمان غلغله ایست در جهان		عنبر و مشک می‌دمد سنجق یار می‌رسد
رونق باغ می‌رسد چشم و چراغ می‌رسد		غم به کناره می‌رود مه به کنار می‌رسد
تیر روانه می‌رود سوی نشانه می‌رود		ما چه نشسته‌ایم پس شه ز شکار می‌رسد
باغ سلام می‌کند سرو قیام می‌کند		سبزه پیاده می‌رود غنچه سوار می‌رسد
خلوتیان آسمان تا چه شراب می‌خورند		روح خراب و مست شد عقل خمار می‌رسد
چون برسی به کوی ما خامشی است خوی ما		زان که ز گفت و گوی ما گرد و غبار می‌رسد

پنبه ز گوش دور کن بانگ نجات می‌رسد		آب سیاه درمرو کآب حیات می‌رسد
نوبت عشق مشتری بر سر چرخ می‌زند		بهر روان عاشقان صد صلوات می‌رسد
جمله چو شهد و شیر شو وز خود خود فقیر شو		زانک ز شه فقیر را عشر و زکات می‌رسد
رحمت اوست کآب و گل طالب دل همی‌شود		جذبه اوست کز بشر صوم و صلات می‌رسد
در ظلمات ابتلا صبر کن و مکن ابا		کآب حیات خضر را در ظلمات می‌رسد

جان و جهان چو روی تو در دو جهان کجا بود		گر تو ستم کنی به جان از تو ستم روا بود
چون همه سوی نور تست کیست دورو به عهد تو		چون همه رو گرفته‌ای روی دگر کجا بود
آنک بدید روی تو در نظرش چه سرد شد		گنج که در زمین بود ماه که در سما بود
با تو برهنه خوشترم جامه تن برون کنم		تا که کنار لطف تو جان مرا قبا بود
ذوق تو زاهدی برد جام تو عارفی کشد		وصف تو عالمی کند ذات تو مر مرا بود
هر که حدیث جان کند با رخ تو نمایمش		عشق تو چون زمردی گر چه که اژدها بود
هر که رخش چنین بود شاه غلام او شود		گر چه که بنده‌ای بود خاصه که در هوا بود
این دل پاره پاره را پیش خیال تو نهم		گر سخن وفا کند گویم کاین وفا بود
چون در ماجرا زنم خانه شرع وا شود		شاهد من رخش بود نرگس او گوا بود
از تبریز شمس دین چونک مرا نعم رسد		جز تبریز و شمس دین جمله وجود لا بود

چیست صلای چاشتگه خواجه به گور می‌رود		دیر به خانه وارسد منزل دور می‌رود
در عوض بت گزین کزدم و مار همنشین		وز تتق بریشمین سوی قبور می‌رود
شد می و نقل خوردنش عشرت و عیش کردنش		سخت شکست گردنش سخت صبور می‌رود
زهره نداشت هیچ کس تا بر او زند نفس		پخته شود از این سپس چون به تنور می‌رود
صاف صفا نمی‌رود راه وفا نمی‌رود		مست خدا نمی‌رود مست غرور می‌رود
ای خنک آن که پیش شد بنده دین و کیش شد		موسی وقت خویش شد جانب طور می‌رود
چند برید جامه‌ها بست بسی عمامه‌ها		چون که نداشت ستر حق ناکس و عور می‌رود
آنک ز روم زاده بد جانب روم وارود		وان که ز غور زاده بد هم سوی غور می‌رود
آن که ز نار زاده بد همچو بلیس نار شد		وان که ز نور زاده بد هم سوی نور می‌رود
آن که ز دیو زاده بد دست جفا گشاده بد		هیچ گمان مبر که او در بر حور می‌رود
بانمکان و چابکان جانب خوان حق شده		وان دل خام بی‌نمک در شر و شور می‌رود
طبل سیاستی ببین کز فزع نهیب او		شیر چو گربه می‌شود میر چو مور می‌رود
بس که بیان سر تو گر چه به لب نیاوری		همچو خیال نیکوان سوی صدور می‌رود

بی همگان به سر شود بی‌تو به سر نمی‌شود		داغ تو دارد این دلم جای دگر نمی‌شود
دیده عقل مست تو چرخه چرخ پست تو		گوش طرب به دست تو بی‌تو به سر نمی‌شود
جان ز تو جوش می‌کند دل ز تو نوش می‌کند		عقل خروش می‌کند بی‌تو به سر نمی‌شود
خمر من و خمار من باغ من و بهار من		خواب من و قرار من بی‌تو به سر نمی‌شود
جاه و جلال من تویی ملکت و مال من تویی		آب زلال من تویی بی‌تو به سر نمی‌شود
گاه سوی وفا روی گاه سوی جفا روی		آن منی کجا روی بی‌تو به سر نمی‌شود
دل بنهند برکنی توبه کنند بشکنی		این همه خود تو می‌کنی بی‌تو به سر نمی‌شود
بی تو اگر به سر شدی زیر جهان زبر شدی		باغ ارم سقر شدی بی‌تو به سر نمی‌شود
گر تو سری قدم شوم ور تو کفی علم شوم		ور بروی عدم شوم بی‌تو به سر نمی‌شود
خواب مرا ببسته‌ای نقش مرا بشسته‌ای		وز همه‌ام گسسته‌ای بی‌تو به سر نمی‌شود
گر تو نباشی یار من گشت خراب کار من		مونس و غمگسار من بی‌تو به سر نمی‌شود
بی تو نه زندگی خوشم بی‌تو نه مردگی خوشم		سر ز غم تو چون کشم بی‌تو به سر نمی‌شود
هر چه بگویم ای سند نیست جدا ز نیک و بد		هم تو بگو به لطف خود بی‌تو به سر نمی‌شود

این رخ رنگ رنگ من هر نفسی چه می‌شود		بی هوسی مکن ببین کز هوسی چه می‌شود
دزد دلم به هر شبی در هوس شکرلبی		در سر کوی شب روان از عسسی چه می‌شود
هیچ دلی نشان دهد هیچ کسی گمان برد		کاین دل من ز آتش عشق کسی چه می‌شود
آن شکر چو برف او وان عسل شگرف او		از سر لطف و نازکی از مگسی چه می‌شود
عشق تو صاف و ساده‌ای بحر صفت گشاده‌ای		چونک در آن همی‌فتد خار و خسی چه می‌شود
از تبریز شمس دین دست دراز می‌کند		سوی دل و دل من از دسترسی چه می‌شود

چونک جمال حسن تو اسب شکار زین کند		نیست عجب که از جنون صد چو مرا چنین کند
بال برآرد این دلم چونک غمت پرک زند		بارخدا تو حکم کن تا به ابد همین کند
چونک ستاره دلم با مه تو قران کند		اه که فلک چه لطف‌ها از تو بر این زمین کند
باده به دست ساقیت گرد جهان همی‌رود		آخر کار عاقبت جان مرا گزین کند
گر چه بسی بیاورد در دل بنده سر کند		غیرت تو بسوزدش گر نفسی جز این کند
از دل همچو آهنم دیو و پری حذر کند		چون دل همچو آب را عشق تو آهنین کند
جان چو تیر راست من در کف تست چون کمان		چرخ از این ز کین من هر طرفی کمین کند
دیده چرخ و چرخیان نقش کند نشان من		زانک مرا به هر نفس لطف تو همنشین کند
سجده کنم به هر نفس از پی شکر آنک حق		در تبریز مر مرا بنده شمس دین کند

جور و جفا و دوریی کان کنکار می‌کند		بر دل و جان عاشقان چون کنه کار می‌کند
هم تک یار یار کو راحت مطلقست او		یار ز حکم و داوری با تو چه یار می‌کند
یک صفتی قرین شود چرخ بدو زمین شود		یک صفتی خریف را فصل بهار می‌کند
از صفتی فرشته را دیو و بلیس می‌کند		وز تبشی شب مرا رشک بهار می‌کند
می زده را معالجه هم به می از چه می‌کند		اشتر مست را ز می باز چه بار می‌کند
از کف پیر میکده مجلسیان خرف شده		دور ز حد گذشت کو آن که شمار می‌کند
هست شد آن عدم که او دولت هست‌ها بود		مست شد آن خرد که او یاد خمار می‌کند
عشرت خشک لب شده آمد و تر همی‌زند		آن تریی که اندر او آب غبار می‌کند
ساقی جان بیا که دل بی‌تو شدست مشتغل		تا که نبیند او تو را با کی قرار می‌کند
جزو دوید تا به کل خار گرفت صدر گل		جذبه خارخار بین کان دل خار می‌کند
مطرب جان بیا بزن تنتن تن تنن تنن		کاین دل مست از به گه یاد نگار می‌کند
یاد نگار می‌کند قصد کنار می‌کند		روح نثار می‌کند شیر شکار می‌کند
تا که چه دید دوش او یا که چه کرد نوش او		کز بن بامداد او ناله زار می‌کند
گفت حبیب نادرست همچو الست و جنس او		تا که به پاسخ بلی چرخ دوار می‌کند
جمله مکونات را چرخ زنان چو چرخ دان		جسم جهار می‌کند روح سرار می‌کند
دور به گرد ساغرش هست نصیب اسعدی		کو بحراک دست او دور سوار می‌کند
ای همراه راه بین بر سر راه ماه بین		لیک خمش سخن مگو گفت غبار می‌کند

دل چو بدید روی تو چون نظرش به جان بود		جان ز لبت چو می‌کشد خیره و لب گزان بود
تن برود به پیش دل کاین همه را چه می‌کنی		گوید دل که از مهی کز نظرت نهان بود
جز رخ دل نظر مکن جز سوی دل گذر مکن		زانک به نور دل همه شعله آن جهان بود
شیخ شیوخ عالمست آن که تو راست نومرید		آن که گرفت دست تو خاصبک زمان بود
دل به میان چو پیر دین حلقه تن به گرد او		شاد تنی که پیر دل شسته در آن میان بود
راز دل تو شمس دین در تبریز بشنود		دور ز گوش و جان او کز سخنت گران بود

یار مرا چو اشتران باز مهار می‌کشد		اشتر مست خویش را در چه قطار می‌کشد
جان و تنم بخست او شیشه من شکست او		گردن من به بست او تا به چه کار می‌کشد
شست ویم چو ماهیان جانب خشک می‌برد		دام دلم به جانب میر شکار می‌کشد
آنک قطار ابر را زیر فلک چو اشتران		ساقی دشت می‌کند برکه و غار می‌کشد
رعد همی‌زند دهل زنده شدست جزو و کل		در دل شاخ و مغز گل بوی بهار می‌کشد
آنک ضمیر دانه را علت میوه می‌کند		راز دل درخت را بر سر دار می‌کشد
لطف بهار بشکند رنج خمار باغ را		گر چه جفای دی کنون سوی خمار می‌کشد

زهره عشق هر سحر بر در ما چه می‌کند		دشمن جان صد قمر بر در ما چه می‌کند
هر که بدید از او نظر باخبرست و بی‌خبر		او ملکست یا بشر بر در ما چه می‌کند
زیر جهان زبر شده آب مرا ز سر شده		سنگ از او گهر شده بر در ما چه می‌کند
ای بت شنگ پرده‌ای گر تو نه فتنه کرده‌ای		هر نفسی چنین حشر بر در ما چه می‌کند
گر نه که روز روشنی پیشه گرفته رهزنی		روز به روز و ره گذر بر در ما چه می‌کند
ور نه که دوش مست او آمد و درشکست او		پس به نشانه این کمر بر در ما چه می‌کند
گر نه جمال حسن او گرد برآرد از عدم		این همه گرد شور و شر بر در ما چه می‌کند
از تبریز شمس دین سوی که رای می‌کند		بحر چه موج زد گهر بر در ما چه می‌کند

عاشق دلبر مرا شرم و حیا چرا بود		چونک جمال این بود رسم وفا چرا بود
این همه لطف و سرکشی قسمت خلق چون شود		این همه حسن و دلبری بر بت ما چرا بود
درد فراق من کشم ناله به نای چون رسد		آتش عشق من برم چنگ دوتا چرا بود
لذت بی‌کرانه ایست عشق شدست نام او		قاعده خود شکایتست ور نه جفا چرا بود
از سر ناز و غنج خود روی چنان ترش کند		آن ترشی روی او روح فزا چرا بود
آن ترشی روی او ابرصفت همی‌شود		ور نه حیات و خرمی باغ و گیا چرا بود

طوطی جان مست من از شکری چه می‌شود		زهره می پرست من از قمری چه می‌شود
بحر دلم که موج او از فلک نهم گذشت		خیره بمانده‌ام که او از گهری چه می‌شود
باغ دلم که صد ارم در نظرش بود عدم		نرگس تازه خیره شد کز شجری چه می‌شود
جان سپهست و من علم جان سحرست و من شبم		این دل آفتاب من هر سحری چه می‌شود
دل شده پاره پاره‌ها در نظر و نظاره‌ها		کاین همه کون هر زمان از نظری چه می‌شود
از غلبات عشق او عقل چه شور می‌کند		وز لمعان جان او جانوری چه می‌شود
من همگی چو شیشه‌ام شیشه گریست پیشه‌ام		آه که شیشه دلم از حجری چه می‌شود
باخبران و زیرکان گر چه شوند لعل کان		بی خبرند از این کز او بی‌خبری چه می‌شود
از تبریز شمس دین راست شود دل و نظر		آن نظر خوش از کژ و کژنگری چه می‌شود

خیال ترک من هر شب صفات ذات من گردد		که نفی ذات من در وی همی اثبات من گردد
ز حرف عین چشم او ز ظرف جیم گوش او		شه شطرنج هفت اختر به حرفی مات من گردد
اگر زان سیب بن سیبی شکافم حوریی زاید		که عالم را فروگیرد رز و جنات من گردد
وگر مصحف به کف گیرم ز حیرت افتد از دستم		رخش سرعشر من خواند لبش آیات من گردد
جهان طورست و من موسی که من بی‌هوش و او رقصان		ولیکن این کسی داند که بر میقات من گردد
برآمد آفتاب جان که خیزید ای گران جانان		که گر بر کوه برتابم کمین ذرات من گردد
خمش چندان بنالیدم که تا صد قرن این عالم		در این هیهای من پیچد بر این هیهات من گردد

دلا نزد کسی بنشین که او از دل خبر دارد		به زیر آن درختی رو که او گل‌های تر دارد
در این بازار عطاران مرو هر سو چو بی‌کاران		به دکان کسی بنشین که در دکان شکر دارد
ترازو گر نداری پس تو را زو ره زند هر کس		یکی قلبی بیاراید تو پنداری که زر دارد
تو را بر در نشاند او به طراری که می‌آید		تو منشین منتظر بر در که آن خانه دو در دارد
به هر دیگی که می‌جوشد میاور کاسه و منشین		که هر دیگی که می‌جوشد درون چیزی دگر دارد
نه هر کلکی شکر دارد نه هر زیری زبر دارد		نه هر چشمی نظر دارد نه هر بحری گهر دارد
بنال ای بلبل دستان ازیرا نالهٔ مستان		میان صخره و خارا اثر دارد اثر دارد
بنه سر گر نمی‌گنجی که اندر چشمهٔ سوزن		اگر رشته نمی‌گنجد از آن باشد که سر دارد
چراغ است این دل بیدار به زیر دامنش می‌دار		از این باد و هوا بگذر هوایش شور و شر دارد
چو تو از باد بگذشتی مقیم چشمه‌ای گشتی		حریف همدمی گشتی که آبی بر جگر دارد
چو آبت بر جگر باشد درخت سبز را مانی		که میوه نو دهد دایم درون دل سفر دارد

همی‌بینیم ساقی را که گرد جام می‌گردد		ز زر پخته بویی بر که سیم اندام می‌گردد
دگر دل دل نمی‌باشد دگر جان می‌نیارامد		که آن ماه دل و جان‌ها به گرد بام می‌گردد
چو خرمن کرد ماه ما بر آن شد تا بسوزاند		چو پخته کرد جان‌ها را به گرد خام می‌گردد
دل بیچاره مفتون شد خرد افتاد و مجنون شد		به دست اوست آن دانه چه گرد دام می‌گردد
ز گردش فارغست آن مه چه منزل پیش او چه ره		برای حاجت ما دان که چون ایام می‌گردد
شهی که کان و دریاها زکات از وی همی‌خواهند		به گرد کوی هر مفلس برای وام می‌گردد
از این جمله گذر کردم بده ساقی یکی جامی		ز انعامت که این عالم بر آن انعام می‌گردد
شبی گفتی به دلداری شبت را روز گردانم		چو سنگ آسیا جانم بر آن پیغام می‌گردد
به لطف خویش مستش کن خوش جام الستش کن		خراب و می پرستش کن که بی‌آرام می‌گردد
گشا خنب حقایق را بده بی‌صرفه عاشق را		می آشامش کن ایرا دل خیال آشام می‌گردد
بده زان باده خوش بو مپرسش مستحقی تو		ازیرا آفتابی که همه بر عام می‌گردد
نهان ار رهزنی باشد نهان بینا ببر حلقش		چه نقصان قهرمانت را که چون صمصام می‌گردد
اگر گبرم اگر شاکر تویی اول تویی آخر		چو تو پنهان شوی شادی غم و سرسام می‌گردد
دلم پرست و آن اولی که هم تو گویی ای مولی		حدیث خفته‌ای چه بود که بر احلام می‌گردد

اگر صد همچو من گردد هلاک او را چه غم دارد		که نی عاشق نمی‌یابد که نی دلخسته کم دارد
مرا گوید چرا چشمت رقیب روی من باشد		بدان در پیش خورشیدش همی‌دارم که نم دارد
چو اسماعیل پیش او بنوشم زخم نیش او		خلیلم را خریدارم چه گر قصد ستم دارد
اگر مشهور شد شورم خدا داند که معذورم		کاسیر حکم آن عشقم که صد طبل و علم دارد
مرا یار شکرناکم اگر بنشاند بر خاکم		چرا غم دارد آن مفلس که یار محتشم دارد
غمش در دل چو گنجوری دلم نور علی نوری		مثال مریم زیبا که عیسی در شکم دارد
چو خورشیدست یار من نمی‌گردد به جز تنها		سپه سالار مه باشد کز استاره حشم دارد
مسلمان نیستم گبرم اگر ماندست یک صبرم		چه دانی تو که درد او چه دستان و قدم دارد
ز درد او دهان تلخست هر دریا که می‌بینی		ز داغ او نکو بنگر که روی مه رقم دارد
به دوران‌ها چو من عاشق نرست از مغرب و مشرق		بپرس از پیر گردونی که چون من پشت خم دارد
خنک جانی که از خوابش به مالش‌ها برانگیزد		بدان مالش بود شادان و آن را مغتنم دارد
طبیبی چون دهد تلخش بنوشد تلخ او را خوش		طبیبان را نمی‌شاید که عاقل متهم دارد
اگر شان متهم داری بمانی بند بیماری		کسی برخورد از استا که او را محترم دارد
خمش کن کاندر این دریا نشاید نعره و غوغا		که غواص آن کسی باشد که او امساک دم دارد

بتی کو زهره و مه را همه شب شیوه آموزد		دو چشم او به جادویی دو چشم چرخ بردوزد
شما دل‌ها نگه دارید مسلمانان که من باری		چنان آمیختم با او که دل با من نیامیزد
نخست از عشق او زادم به آخر دل بدو دادم		چو میوه زاید از شاخی از آن شاخ اندرآویزد
ز سایه خود گریزانم که نور از سایه پنهانست		قرارش از کجا باشد کسی کز سایه بگریزد
سر زلفش همی‌گوید صلا زوتر رسن بازی		رخ شمعش همی‌گوید کجا پروانه تا سوزد
برای این رسن بازی دلاور باش و چنبر شو		درافکن خویش در آتش چو شمع او برافروزد
چو ذوق سوختن دیدی دگر نشکیبی از آتش		اگر آب حیات آید تو را ز آتش نینگیزد

نباشد عیب پرسیدن تو را خانه کجا باشد		نشانی ده اگر یابیم وان اقبال ما باشد
تو خورشید جهان باشی ز چشم ما نهان باشی		تو خود این را روا داری وانگه این روا باشد
نگفتی من وفادارم وفا را من خریدارم		ببین در رنگ رخسارم بیندیش این وفا باشد
بیا ای یار لعلین لب دلم گم گشت در قالب		دلم داغ شما دارد یقین پیش شما باشد
در این آتش کبابم من خراب اندر خرابم من		چه باشد ای سر خوبان تنی کز سر جدا باشد
دل من در فراق جان چو ماری سرزده پیچان		بگرد نقش تو گردان مثال آسیا باشد
بگفتم ای دل مسکین بیا بر جای خود بنشین		حذر کن ز آتش پرکین دل من گفت تا باشد
فروبستست تدبیرم بیا ای یار شبگیرم		بپرس از شاه کشمیرم کسی را کاشنا باشد
خود او پیدا و پنهانست جهان نقش است و او جانست		بیندیش این چه سلطانست مگر نور خدا باشد
خروش و جوش هر مستی ز جوش خم می باشد		سبکساری هر آهن ز تو آهن ربا باشد
خریدی خانه دل را دل آن توست می‌دانی		هر آنچ هست در خانه از آن کدخدا باشد
قماشی کان تو نبود برون انداز از خانه		درون مسجد اقصی سگ مرده چرا باشد
مسلم گشت دلداری تو را ای تو دل عالم		مسلم گشت جان بخشی تو را وان دم تو را باشد
که دریا را شکافیدن بود چالاکی موسی		قبای مه شکافیدن ز نور مصطفی باشد
برآرد عشق یک فتنه که مردم راه که گیرد		به شهر اندر کسی ماند که جویای فنا باشد
زند آتش در این بیشه که بگریزند نخجیران		ز آتش هر که نگریزد چو ابراهیم ما باشد
خمش کوته کن ای خاطر که علم اول و آخر		بیان کرده بود عاشق چو پیش شاه لا باشد

چو آمد روی مه رویم چه باشد جان که جان باشد		چو دیدی روز روشن را چه جای پاسبان باشد
برای ماه و هنجارش که تا برنشکند کارش		تو لطف آفتابی بین که در شب‌ها نهان باشد
دلا بگریز از این خانه که دلگیرست و بیگانه		به گلزاری و ایوانی که فرشش آسمان باشد
از این صلح پر از کینش وز این صبح دروغینش		همیشه این چنین صبحی هلاک کاروان باشد
بجو آن صبح صادق را که جان بخشد خلایق را		هزاران مست عاشق را صبوحی و امان باشد
هر آن آتش که می‌زاید غم و اندیشه را سوزد		به هر جایی که گل کاری نهالش گلستان باشد
یکی یاری نکوکاری ز هر آفت نگهداری		ظریفی ماه رخساری به صد جان رایگان باشد
یکی خوبی شکرریزی چو باده رقص انگیزی		یکی مستی خوش آمیزی که وصلش جاودان باشد
اگر با نقش گرمابه شود یک لحظه همخوابه		همان دم نقش گیرد جان چو من دستک زنان باشد
دل آواره ما را از آن دلبر خبر آید		شبی استاره ما را به ماه او قران باشد
چو از بام بلند او رو نماید ناگهان ما را		هوای سست بی آن دم مثال نردبان باشد
کسی کو یار صبر آمد سوار ماه و ابر آمد		مکن باور که ابر تر گدای ناودان باشد
چو چشم چپ همی‌پرد نشان شادی دل دان		چو چشم دل همی‌پرد عجب آن چه نشان باشد
بسی کمپیر در چادر ز مردان برده عمر و زر		مبین چادر تو آن بنگر که در چادر نهان باشد
بسی ماه و بسی فتنه به زیر چادر کهنه		بسی پالانیی لنگی که در برگستوان باشد
بسی خرگه سیه باشد در او ترکی چو مه باشد		چه غم داری تو از پیری چو اقبالت جوان باشد
بریزد صورت پیرت بزاید صورت بختت		ز ابر تیره زاید او که خورشید جهان باشد
کسی کو خواب می‌بیند که با ماهست بر گردون		چه غم گر این تن خفته میان کاهدان باشد
معاذالله که مرغ جان قفس را آهنین خواهد		معاذالله که سیمرغی در این تنگ آشیان باشد
دهان بربند و خامش کن که نطق جاودان داری		سخن با گوش و هوشی گو که او هم جاودان باشد

بهار آمد بهار آمد بهار مشکبار آمد		نگار آمد نگار آمد نگار بردبار آمد
صبوح آمد صبوح آمد صبوح راح و روح آمد		خرامان ساقی مه رو به ایثار عقار آمد
صفا آمد صفا آمد که سنگ و ریگ روشن شد		شفا آمد شفا آمد شفای هر نزار آمد
حبیب آمد حبیب آمد به دلداری مشتاقان		طبیب آمد طبیب آمد طبیب هوشیار آمد
سماع آمد سماع آمد سماع بی‌صداع آمد		وصال آمد وصال آمد وصال پایدار آمد
ربیع آمد ربیع آمد ربیع بس بدیع آمد		شقایق‌ها و ریحان‌ها و لاله خوش عذار آمد
کسی آمد کسی آمد که ناکس زو کسی گردد		مهی آمد مهی آمد که دفع هر غبار آمد
دلی آمد دلی آمد که دل‌ها را بخنداند		میی آمد میی آمد که دفع هر خمار آمد
کفی آمد کفی آمد که دریا در از او یابد		شهی آمد شهی آمد که جان هر دیار آمد
کجا آمد کجا آمد کز این جا خود نرفتست او		ولیکن چشم گه آگاه و گه بی‌اعتبار آمد
ببندم چشم و گویم شد گشایم گویم او آمد		و او در خواب و بیداری قرین و یار غار آمد
کنون ناطق خمش گردد کنون خامش به نطق آید		رها کن حرف بشمرده که حرف بی‌شمار آمد

بهار آمد بهار آمد بهار خوش عذار آمد		خوش و سرسبز شد عالم اوان لاله زار آمد
ز سوسن بشنو ای ریحان که سوسن صد زبان دارد		به دشت آب و گل بنگر که پرنقش و نگار آمد
گل از نسرین همی‌پرسد که چون بودی در این غربت		همی‌گوید خوشم زیرا خوشی‌ها زان دیار آمد
سمن با سرو می‌گوید که مستانه همی‌رقصی		به گوشش سرو می‌گوید که یار بردبار آمد
بنفشه پیش نیلوفر درآمد که مبارک باد		که زردی رفت و خشکی رفت و عمر پایدار آمد
همی‌زد چشمک آن نرگس به سوی گل که خندانی		بدو گفتا که خندانم که یار اندر کنار آمد
صنوبر گفت راه سخت آسان شد به فضل حق		که هر برگی به ره بری چو تیغ آبدار آمد
ز ترکستان آن دنیا بنه ترکان زیبارو		به هندستان آب و گل به امر شهریار آمد
ببین کان لکلک گویا برآمد بر سر منبر		که ای یاران آن کاره صلا که وقت کار آمد

بیا کامشب به جان بخشی به زلف یار می‌ماند		جمال ماه نورافشان بدان رخسار می‌ماند
به گرد چرخ استاره چو مشتاقان آواره		که از سوز دل ایشان خرد از کار می‌ماند
سقای روح یک باده ز جام غیب درداده		ببین تا کیست افتاده و کی بیدار می‌ماند
به شب نالان و بیداران نیابی جز که بیماران		و من گر هم نمی‌نالم دلم بیمار می‌ماند
در این دریای بی‌مونس دلا می‌نال چون یونس		نهنگ شب در این دریا به مردم خوار می‌ماند
بدان سان می‌خورد ما را ز خاص و عام اندر شب		نه دکان و نه سودا و نه این بازار می‌ماند
چه شد ناصر عبادالله چه شد حافظ بلادالله		ببین جز مبدع جان‌ها اگر دیار می‌ماند
فلک بازار کیوانست در او استاره گردان است		شب ما روز ایشانست که بی‌اغیار می‌ماند
جز این چرخ و زمین در جان عجب چرخیست و بازاری		ولیک از غیرت آن بازار در اسرار می‌ماند

ورای پرده جانت دلا خلقان پنهانند		ز زخم تیغ فردیت همه جانند و بی‌جانند
تو از نقصان و از بیشی نگویی چند اندیشی		درآ در دین بی‌خویشی که بس بی‌خویش خویشانند
چه دریاها که می‌نوشند چو دریاها همی‌جوشند		اگر چه خود که خاموشند دانااند و می‌دانند
در آن دریای پرمرجان یکی قومند همچون جان		ورای گنبد گردان براق جان همی‌رانند
ایا درویش باتمکین سبک دل گرد زوتر هین		میان بزم مردان شین که ایشان جمله رندانند
ملوکانند درویشان ز مستی جمله بی‌خویشان		اگر چه خاکیند ایشان ولیکن شاه و سلطانند
ز گنج عشق زر ریزند غلام شمس تبریزند		و کان لعل و یاقوتند و در کان جان ارکانند

برآمد بر شجر طوطی که تا خطبه شکر گوید		به بلبل کرد اشارت گل که تا اشعار برگوید
به سرو سبز وحی آمد که تا جانش بود در تن		میان بندد به خدمت روز و شب‌ها این سمر گوید
همه تسبیح گویانند اگر ماهست اگر ماهی		ولیکن عقل استادست او مشروحتر گوید
درآید سنگ در گریه درآید چرخ در کدیه		ز عرش آید دو صد هدیه چو او درس نظر گوید
هزاران سیمبر بینی گشاییده بر او سینه		چو آن عنبرفشان قصه نسیم آن سحر گوید
که را ماند دل آن لحظه که آن جان شرح دل گوید		که را ماند خبر از خود در آن دم کو خبر گوید
حدیث عشق جان گوید حدیث ره روان گوید		حدیث سکر سر گوید حدیث خون جگر گوید

مرا عاشق چنان باید که هر باری که برخیزد		قیامت‌های پرآتش ز هر سویی برانگیزد
دلی خواهیم چون دوزخ که دوزخ را فروسوزد		دو صد دریا بشوراند ز موج بحر نگریزد
ملک‌ها را چه مندیلی به دست خویش درپیچد		چراغ لایزالی را چو قندیلی درآویزد
چو شیری سوی جنگ آید دل او چون نهنگ آید		بجز خود هیچ نگذارد و با خود نیز بستیزد
چو هفت صد پرده دل را به نور خود بدراند		ز عرشش این ندا آید بنامیزد بنامیزد
چو او از هفتمین دریا به کوه قاف رو آرد		از آن دریا چه گوهرها کنار خاک درریزد

ایا سر کرده از جانم تو را خانه کجا باشد		الا ای ماه تابانم تو را خانه کجا باشد
الا ای قادر قاهر ز تن پنهان به دل ظاهر		زهی پیدای پنهانم تو را خانه کجا باشد
تو گویی خانه خاقان بود دل‌های مشتاقان		مرا دل نیست ای جانم تو را خانه کجا باشد
بود مه سایه را دایه به مه چون می‌رسد سایه		بگو ای مه نمی‌دانم تو را خانه کجا باشد
نشان ماه می‌دیدم به صد خانه بگردیدم		از این تفتیش برهانم تو را خانه کجا باشد

دل من چون صدف باشد خیال دوست در باشد		کنون من هم نمی‌گنجم کز او این خانه پر باشد
ز شیرینی حدیثش شب شکافیدست جان را لب		عجب دارم که می‌گوید حدیث حق مر باشد
غذاها از برون آید غذای عاشق از باطن		برآرد از خود و خاید که عاق چون شتر باشد
سبک رو همچو پریان شو ز جسم خویش عریان شو		مسلم نیست عریانی مر آن کس را که عر باشد
صلاح الدین به صید آمد همه شیران بود صیدش		غلام او کسی باشد که از دو کون حر باشد

چو برقی می‌جهد چیزی عجب آن دلستان باشد		از آن گوشه چه می‌تابد عجب آن لعل کان باشد
چیست از دور آن گوهر عجب ماهست یا اختر		که چون قندیل نورانی معلق ز آسمان باشد
عجب قندیل جان باشد درفش کاویان باشد		عجب آن شمع جان باشد که نورش بی‌کران باشد
گر از وی درفشان گردی ز نورش بی‌نشان گردی		نگه دار این نشانی را میان ما نشان باشد
ایا ای دل برآور سر که چشم توست روشنتر		بمال آن چشم و خوش بنگر که بینی هر چه آن باشد
چو دیدی تاب و فر او فنا شو زیر پر او		ازیرا بیضه مقبل به زیر ماکیان باشد
چو ما اندر میان آییم او از ما کران گیرد		چو ما از خود کران گیریم او اندر میان باشد
نماید ساکن و جنبان نه جنبانست و نه ساکن		نماید در مکان لیکن حقیقت بی‌مکان باشد
چو آبی را بجنبانی میان نور عکس او		بجنبد از لگن بینی و آن از آسمان باشد
نه آن باشد نه این باشد صلاح الحق و دین باشد		اگر همدم امین باشد بگویم کان فلان باشد

مرا عهدیست با شادی که شادی آن من باشد		مرا قولیست با جانان که جانان جان من باشد
به خط خویشتن فرمان به دستم داد آن سلطان		که تا تختست و تا بختست او سلطان من باشد
اگر هشیار اگر مستم نگیرد غیر او دستم		وگر من دست خود خستم همو درمان من باشد
چه زَهره دارد اندیشه که گِرد شهر من گردد		که قصد مُلک من دارد چو او خاقان من باشد
نبیند روی من زردی به اقبال لب لعلش		بمیرد پیش من رُستم چو او دَستان من باشد
بِدَرَم زَهره زُهره خراشم ماه را چهره		بَرَم از آسمان مُهره چو او کیوان من باشد
بِدَرَم جُبه مَه را بریزم ساغر شَه را		وگر خواهند تاوانم همو تاوان من باشد
چراغ چرخ گردونم چو اِجری خوار خورشیدم		امیر گوی و چوگانم چو دل میدان من باشد
منم مصر و شکرخانه چو یوسف در بَرَم گیرم		چه جویم ملک کنعان را چو او کنعان من باشد
زهی حاضر زهی ناظر زهی حافظ زهی ناصر		زهی الزام هر منکر چو او برهان من باشد
یکی جانیست در عالم که ننگش آید از صورت		بپوشد صورت انسان ولی انسان من باشد
سر ما هست و من مجنون مجنبانید زنجیرم		مرا هر دم سر مه شد چو مه بر خوان من باشد
سخن بخش زبان من چو باشد شمس تبریزی		تو خامُش تا زبان‌ها خود چو دل جنبان من باشد

دگرباره سر مستان ز مستی در سجود آمد		مگر آن مطرب جان‌ها ز پرده در سرود آمد
سراندازان و جانبازان دگرباره بشوریدند		وجود اندر فنا رفت و فنا اندر وجود آمد
دگرباره جهان پر شد ز بانگ صور اسرافیل		امین غیب پیدا شد که جان را زاد و بود آمد
ببین اجزای خاکی را که جان تازه پذرفتند		همه خاکیش پاکی شد زیان‌ها جمله سود آمد
ندارد رنگ آن عالم ولیک از تابه دیده		چو نور از جان رنگ آمیز این سرخ و کبود آمد
نصیب تن از این رنگست نصیب جان از این لذت		ازیرا ز آتش مطبخ نصیب دیگ دود آمد
بسوز ای دل که تا خامی نیاید بوی دل از تو		کجا دیدی که بی‌آتش کسی را بوی عود آمد
همیشه بوی با عودست نه رفت از عود و نه آمد		یکی گوید که دیر آمد یکی گوید که زود آمد
ز صف نگریخت شاهنشه ولی خود و زره پرده‌ست		حجاب روی چون ماهش ز زخم خلق خود آمد

صلا یا ایها العشاق کان مه رو نگار آمد		میان بندید عشرت را که یار اندر کنار آمد
بشارت می پرستان را که کار افتاد مستان را		که بزم روح گستردند و باده بی‌خمار آمد
قیامت در قیامت بین نگار سروقامت بین		کز او عالم بهشتی شد هزاران نوبهار آمد
چو او آب حیات آمد چرا آتش برانگیزد		چو او باشد قرار جان چرا جان بی‌قرار آمد
درآ ساقی دگرباره بکن عشاق را چاره		که آهوچشم خون خواره چو شیر اندر شکار آمد
چو کار جان به جان آمد ندای الامان آمد		که لشکرهای عشق او به دروازه حصار آمد
رود جان بداندیشش به شمشیر و کفن پیشش		که هرک از عشق برگردد به آخر شرمسار آمد
نه اول ماند و نی آخر مرا در عشق آن فاخر		که عاشق همچو نی آمد و عشق او چو نار آمد
اگر چه لطف شمس الدین تبریزی گذر دارد		ز باد و آب و خاک و نار جان هر چهار آمد

مه دی رفت و بهمن هم بیا که نوبهار آمد		زمین سرسبز و خرم شد زمان لاله زار آمد
درختان بین که چون مستان همه گیجند و سرجنبان		صبا برخواند افسونی که گلشن بی‌قرار آمد
سمن را گفت نیلوفر که پیچاپیچ من بنگر		چمن را گفت اشکوفه که فضل کردگار آمد
بنفشه در رکوع آمد چو سنبل در خشوع آمد		چو نرگس چشمکش می‌زد که وقت اعتبار آمد
چه گفت آن بید سرجنبان که از مستی سبک سر شد		چه دید آن سرو خوش قامت که رفت و پایدار آمد
قلم بگرفته نقاشان که جانم مست کف‌هاشان		که تصویرات زیباشان جمال شاخسار آمد
هزاران مرغ شیرین پر نشسته بر سر منبر		ثنا و حمد می‌خواند که وقت انتشار آمد
چو گوید مرغ جان یاهو بگوید فاخته کوکو		بگوید چون نبردی بو نصیبت انتظار آمد
بفرمودند گل‌ها را که بنمایید دل‌ها را		نشاید دل نهان کردن چو جلوه یار غار آمد
به بلبل گفت گل بنگر به سوی سوسن اخضر		که گر چه صد زبان دارد صبور و رازدار آمد
جوابش داد بلبل رو به کشف راز من بگرو		که این عشقی که من دارم چو تو بی‌زینهار آمد
چنار آورد رو در رز که ای ساجد قیامی کن		جوابش داد کاین سجده مرا بی‌اختیار آمد
منم حامل از آن شربت که بر مستان زند ضربت		مرا باطن چو نار آمد تو را ظاهر چنار آمد
برآمد زعفران فرخ نشان عاشقان بر رخ		بر او بخشود و گل گفت اه که این مسکین چه زار آمد
رسید این ماجرای او به سیب لعل خندان رو		به گل گفت او نمی‌داند که دلبر بردبار آمد
چو سیب آورد این دعوی که نیکو ظنم از مولی		برای امتحان آن ز هر سو سنگسار آمد
کسی سنگ اندر او بندد چو صادق بود می‌خندد		چرا شیرین نخندد خوش کش از خسرو نثار آمد
کلوخ انداز خوبان را برای خواندن باشد		جفای دوستان با هم نه از بهر نفار آمد
زلیخا گر درید آن دم گریبان و زه یوسف		پی تجمیش و بازی دان که کشاف سرار آمد
خورد سنگ و فروناید که من آویخته شادم		که این تشریف آویزش مرا منصوروار آمد
که من منصورم آویزان ز شاخ دار الرحمان		مرا دور از لب زشتان چنین بوس و کنار آمد
هلا ختم است بر بوسه نهان کن دل چو سنبوسه		درون سینه زن پنهان دمی که بی‌شمار آمد

اگر خواب آیدم امشب سزای ریش خود بیند		به جای مفرش و بالی همه مشت و لگد بیند
ازیرا خواب کژ بیند که آیینه خیالست او		که معلوم‌ست تعبیرش اگر او نیک و بد بیند
خصوصا اندر این مجلس که امشب در نمی‌گنجد		دو چشم عقل پایان بین که صدساله رصد بیند
شب قدرست وصل او شب قبرست هجر او		شب قبر از شب قدرش کرامات و مدد بیند
خنک جانی که بر بامش همی چوبک زند امشب		شود همچون سحر خندان عطای بی‌عدد بیند
برو ای خواب خاری زن تو اندر چشم نامحرم		که حیفست آن که بیگانه در این شب قد و خد بیند
شرابش ده بخوابانش برون بر از گلستانش		که تا در گردن او فردا ز غم حبل مسد بیند
ببردی روز در گفتن چو آمد شب خمش باری		که هرک از گفت خامش شد عوض گفت ابد بیند

رسیدم در بیابانی که عشق از وی پدید آید		بیابد پاکی مطلق در او هر چه پلید آید
چه مقدارست مرجان را که گردد کفو مر، جان را		ولی تو آفتابی بین که بر ذره پدید آید
هزاران قفل و هر قفلی به عرض آسمان باشد		دو سه حرف چو دندانه بر آن جمله کلید آید
یکی لوحیست دل لایح در آن دریای خون سایح		شود غازی ز بعد آنک صد باره شهید آید
غلام موج این بحرم که هم عیدست و هم نحرم		غلام ماهیم که او ز دریا مستفید آید
هر آن قطره کز این دریا به ظاهر صورتی یابد		یقین می‌دان که نام او جنید و بایزید آید
درآ ای جان و غسلی کن در این دریای بی‌پایان		که از یک قطره غسلت هزاران داد و دید آید
خطر دارند کشتی‌ها ز اوج و موج هر دریا		امان یابند از موجی کز این بحر سعید آید
چو عارف را و عاشق را به هر ساعت بود عیدی		نباشد منتظر سالی که تا ایام عید آید

یکی گولی همی‌خواهم که در دلبر نظر دارد		نمی‌خواهم هنرمندی که دیده در هنر دارد
دلی همچون صدف خواهم که در جان گیرد آن گوهر		دل سنگین نمی‌خواهم که پندار گهر دارد
ز خودبینی جدا گشته پر از عشق خدا گشته		ز مالش‌های غم غافل به مالنده عبر دارد

مرا دلبر چنان باید که جان فتراک او گیرد		مرا مطرب چنان باید که زهره پیش او میرد
یکی پیمانه‌ای دارم که بر دریا همی‌خندد		دل دیوانه‌ای دارم که بند و پند نپذیرد
خداوندا تو می‌دانی که جانم از تو نشکیبد		ازیرا هیچ ماهی را دمی از آب نگزیرد
زهی هستی که تو داری زهی مستی که من دارم		تو را هستی همی‌زیبد مرا مستی همی‌زیبد
هلا بس کن هلا بس کن که این عشقی که بگزیدی		نشاطی می‌دهد بی‌غم قبولی می‌کند بی‌رد

سعادت جو دگر باشد و عاشق خود دگر باشد		ندارد پای عشق او کسی کش عشق سر باشد
مراد دل کجا جوید بقای جان کجا خواهد		دو چشم عشق پرآتش که در خون جگر باشد
ز بدحالی نمی‌نالد دو چشم از غم نمی‌مالد		که او خواهد که هر لحظه ز حال بد بتر باشد
نه روز بخت می‌خواهد نه شب آرام می‌جوید		میان روز و شب پنهان دلش همچون سحر باشد
دو کاشانه‌ست در عالم یکی دولت یکی محنت		به ذات حق که آن عاشق از این هر دو به درباشد
ز دریا نیست جوش او که در بس یتیمست او		از این کان نیست روی او اگر چه همچو زر باشد
دل از سودای شاه جان شهنشاهی کجا جوید		قبا کی جوید آن جانی که کشته آن کمر باشد
اگر عالم هما گیرد نجوید سایه‌اش عاشق		که او سرمست عشق آن همای نام ور باشد
اگر عالم شکر گیرد دلش نالان چو نی باشد		وگر معشوق نی گوید گدازان چون شکر باشد
ز شمس الدین تبریزی مقیم عشق می‌گویم		خداوندا چرا چندین شهی اندر سفر باشد

صلا جان‌های مشتاقان که نک دلدار خوب آمد		چو زرکوبست آن دلبر رخ من سیم کوب آمد
از او کو حسن مه دارد هر آن کو دل نگه دارد		به خاک پای آن دلبر که آن کس سنگ و چوب آمد
هر آنک از عشق بگریزد حقیقت خون خود ریزد		کجا خورشید را هرگز ز مرغ شب غروب آمد
بروب از خویش این خانه ببین آن حس شاهانه		برو جاروب لا بستان که لا بس خانه روب آمد
تن تو همچو خاک آمد دم تو تخم پاک آمد		هوس‌ها چون ملخ‌ها شد نفس‌ها چون حبوب آمد
ز بینایی بگردیدی مگر خواب دگر دیدی		چه خوردی تو که قاروره پر از خلط رسوب آمد
تو چه شنیدی تو چه گفتی بگو تا شب کجا خفتی		حکایت می‌کند رنگت که جاسوس القلوب آمد
صلاح الدین یعقوبان جواهربخش زرکوبان		که او خورشید اسرارست و علام الغیوب آمد

صلا رندان دگرباره که آن شاه قمار آمد		اگر تلبیس نو دارد همانست او که پار آمد
ز رندان کیست این کاره که پیش شاه خون خواره		میان بندد دگرباره که اینک وقت کار آمد
بیا ساقی سبک دستم که من باری میان بستم		به جان تو که تا هستم مرا عشق اختیار آمد
چو گلزار تو را دیدم چو خار و گل بروییدم		چو خارم سوخت در عشقت گلم بر تو نثار آمد
پیاپی فتنه انگیزی ز فتنه بازنگریزی		ولیک این بار دانستم که یار من عیار آمد
اگر بر رو زند یارم رخی دیگر به پیش آرم		ازیرا رنگ رخسارم ز دستش آبدار آمد
تویی شاها و دیرینه مقام تست این سینه		نمی‌گویی کجا بودی که جان بی‌تو نزار آمد
شهم گوید در این دشتم تو پنداری که گم گشتم		نمی‌دانی که صبر من غلاف ذوالفقار آمد
مرا برّید و خون آمد غزل پرخون برون آمد		برید از من صلاح الدین به سوی آن دیار آمد

شکایت‌ها همی‌کردی که بهمن برگ ریز آمد		کنون برخیز و گلشن بین که بهمن بر گریز آمد
ز رعد آسمان بشنو تو آواز دهل یعنی		عروسی دارد این عالم که بستان پرجهیز آمد
بیا و بزم سلطان بین ز جرعه خاک خندان بین		که یاغی رفت و از نصرت نسیم مشک بیز آمد
بیا ای پاک مغز من ببو گلزار نغز من		به رغم هر خری کاهل که مشک او کمیز آمد
زمین بشکافت و بیرون شد از آن رو خنجرش خواندم		به یک دم از عدم لشکر به اقلیم حجیز آمد
سپاه گلشن و ریحان بحمدالله مظفر شد		که تیغ و خنجر سوسن در این پیکار تیز آمد
چو حلواهای بی‌آتش رسید از دیگ چوبین خوش		سر هر شاخ پرحلوا به سان کفچلیز آمد
به گوش غنچه نیلوفر همی‌گوید که یا عبهر		باستیز عدو می خور که هنگام ستیز آمد
مفاعیلن مفاعیلن مفاعیلن مفاعیلن		مکن با او تو همراهی که او بس سست و حیز آمد
خمش باش و بجو عصمت سفر کن جانب حضرت		که نبود خواب را لذت چو بانگ خیز خیز آمد

سر از بهر هوس باید چو خالی گشت سر چه بود		چو جان بهر نظر باشد روان بی‌نظر چه بود
نظر در روی شه باید چو آن نبود چه را شاید		سفر از خویشتن باید چو با خویشی سفر چه بود
مرا پرسید صفرایی که گر مرد شکرخایی		کمر بندم چو نی پیشت اگر گویی شکر چه بود
بگفتم بهترین چیزی ولیکن پیش غیر تو		که تو ابله شکر بینی و گویی زین بتر چه بود
ازیرا اصل جسم تو ز زهر قاتل افتادست		سقر بودست اصل تو نداند جز سقر چه بود
جهان و عقل کلی را ز عقل جزو چون بینی		در آن دریای خون آشام عقل مختصر چه بود
دو سه سطرست که می‌خوانی ز سر تا پا و پا تا سر		دگر کاری نداری تو وگر نه پا و سر چه بود
چو کور افتاد چشم دل چو گوش از ثقل شد پرگل		به غیر خانه وسواس جای کور و کر چه بود

چه بویست این چه بویست این مگر آن یار می‌آید		مگر آن یار گل رخسار از آن گلزار می‌آید
شبی یا پرده عودی و یا مشک عبرسودی		و یا یوسف بدین زودی از آن بازار می‌آید
چه نورست این چه تابست این چه ماه و آفتابست این		مگر آن یار خلوت جو ز کوه و غار می‌آید
سبوی می چه می‌جویی دهانش را چه می‌بویی		تو پنداری که او چون تو از این خمار می‌آید
چه نقصان آفتابی را اگر تنها رود در ره		چه نقصان حشمت مه را که بی‌دستار می‌آید
چه خورد این دل در آن محفل که همچون مست اندر گل		از آن میخانه چون مستان چه ناهموار می‌آید
مخسب امشب مخسب امشب قوامش گیر و دریابش		که او در حلقه مستان چنین بسیار می‌آید
گلستان می‌شود عالم چو سروش می‌کند سیران		قیامت می‌شود ظاهر چو در اظهار می‌آید
همه چون نقش دیواریم و جنبان می‌شویم آن دم		که نور نقش بند ما بر این دیوار می‌آید
گهی در کوی بیماران چو جالینوس می‌گردد		گهی بر شکل بیماران به حیلت زار می‌آید
خمش کردم خمش کردم که این دیوان شعر من		ز شرم آن پری چهره به استغفار می‌آید

اگر چرخ وجود من از این گردش فروماند		بگرداند مرا آن کس که گردون را بگرداند
اگر این لشکر ما را ز چشم بد شکست افتد		به امر شاه لشکرها از آن بالا فروآید
اگر باد زمستانی کند باغ مرا ویران		بهار شهریار من ز دی انصاف بستاند
شمار برگ اگر باشد یکی فرعون جباری		کف موسی یکایک را به جای خویش بنشاند
مترسان دل مترسان دل ز سختی‌های این منزل		که آب چشمه حیوان بتا هرگز نمیراند
رایناکم رایناکم و اخرجنا خفایاکم		فان لم تنتهوا عنها فایانا و ایاکم
و ان طفتم حوالینا و انتم نور عینانا		فلا تستیاسوا منان فان العیش احیاکم
شکسته بسته تازی‌ها برای عشقبازی‌ها		بگویم هر چه من گویم شهی دارم که بستاند
چو من خود را نمی‌یابم سخن را از کجا یابم		همان شمعی که داد این را همو شمعم بگیراند

برون شو ای غم از سینه که لطف یار می‌آید		تو هم ای دل ز من گم شو که آن دلدار می‌آید
نگویم یار را شادی که از شادی گذشتست او		مرا از فرط عشق او ز شادی عار می‌آید
مسلمانان مسلمانان مسلمانی ز سر گیرید		که کفر از شرم یار من مسلمان وار می‌آید
برو ای شکر کاین نعمت ز حد شکر بیرون شد		نخواهم صبر گر چه او گهی هم کار می‌آید
روید ای جمله صورت‌ها که صورت‌های نو آمد		علم هاتان نگون گردد که آن بسیار می‌آید
در و دیوار این سینه همی‌درد ز انبوهی		که اندر در نمی‌گنجد پس از دیوار می‌آید

امروز جمال تو سیمای دگر دارد		امروز لب نوشت حلوای دگر دارد
امروز گل لعلت از شاخ دگر رستست		امروز قد سروت بالای دگر دارد
امروز خود آن ماهت در چرخ نمی‌گنجد		وان سکه چون چرخت پهنای دگر دارد
امروز نمی‌دانم فتنه ز چه پهلو خاست		دانم که از او عالم غوغای دگر دارد
آن آهوی شیرافکن پیداست در آن چشمش		کو از دو جهان بیرون صحرای دگر دارد
رفت این دل سودایی گم شد دل و هم سودا		کو برتر از این سودا سودای دگر دارد
گر پا نبود عاشق با پر ازل پرد		ور سر نبود عاشق سرهای دگر دارد
دریای دو چشم او را می‌جست و تهی می‌شد		آگاه نبد کان در دریای دگر دارد
در عشق دو عالم را من زیر و زبر کردم		این جاش چه می‌جستی کو جای دگر دارد
امروز دلم عشقست فردای دلم معشوق		امروز دلم در دل فردای دگر دارد
گر شاه صلاح الدین پنهانست عجب نبود		کز غیرت حق هر دم لالای دگر دارد

آن را که درون دل عشق و طلبی باشد		چون دل نگشاید در آن را سببی باشد
رو بر در دل بنشین کان دلبر پنهانی		وقت سحری آید یا نیم شبی باشد
جانی که جدا گردد جویای خدا گردد		او نادره‌ای باشد او بوالعجبی باشد
آن دیده کز این ایوان ایوان دگر بیند		صاحب نظری باشد شیرین لقبی باشد
آن کس که چنین باشد با روح قرین باشد		در ساعت جان دادن او را طربی باشد
پایش چو به سنگ آید دریش به چنگ آید		جانش چو به لب آید با قندلبی باشد
چون تاج ملوکاتش در چشم نمی‌آید		او بی‌پدر و مادر عالی نسبی باشد
خاموش کن و هر جا اسرار مکن پیدا		در جمع سبک روحان هم بولهبی باشد

آن مه که ز پیدایی در چشم نمی‌آید		جان از مزه عشقش بی‌گشن همی‌زاید
عقل از مزه بویش وز تابش آن رویش		هم خیره همی‌خندد هم دست همی‌خاید
هر صبح ز سیرانش می‌باشم حیرانش		تا جان نشود حیران او روی ننماید
هر چیز که می‌بینی در بی‌خبری بینی		تا باخبری والله او پرده بنگشاید
دم همدم او نبود جان محرم او نبود		و اندیشه که این داند او نیز نمی‌شاید
تن پرده بدوزیده جان برده بسوزیده		با این دو مخالف دل بر عشق بنبساید
دو لشکر بیگانه تا هست در این خانه		در چالش و در کوشش جز گرد بنفزاید
در زیر درخت او می‌ناز به بخت او		تا جان پر از رحمت تا حشر بیاساید
از شاه صلاح الدین چون دیده شود حق بین		دل رو به صلاح آرد جان مشعله برباید

امروز جمال تو بر دیده مبارک باد		بر ما هوس تازه پیچیده مبارک باد
گل‌ها چون میان بندد بر جمله جهان خندد		ای پرگل و صد چون گل خندیده مبارک باد
خوبان چو رخت دیده افتاده و لغزیده		دل بر در این خانه لغزیده مبارک باد
نوروز رخت دیدم خوش اشک بباریدم		نوروز و چنین باران باریده مبارک باد
بی گفت زبان تو بی‌حرف و بیان تو		از باطن تو گوشت بشنیده مبارک باد

یاران سحر خیزان تا صبح کی دریابد		تا ذره صفت ما را کی زیر و زبر یابد
آن بخت که را باشد کآید به لب جویی		تا آب خورد از جو خود عکس قمر یابد
یعقوب صفت کی بود کز پیرهن یوسف		او بوی پسر جوید خود نور بصر یابد
یا تشنه چو اعرابی در چه فکند دلوی		در دلو نگارینی چون تنگ شکر یابد
یا موسی آتش جو کرد به درختی رو		آید که برد آتش صد صبح و سحر یابد
در خانه جهد عیسی تا وارهد از دشمن		از خانه سوی گردون ناگاه گذر یابد
یا همچو سلیمانی بشکافد ماهی را		اندر شکم ماهی آن خاتم زر یابد
شمشیر به کف عمر در قصد رسول آید		در دام خدا افتد وز بخت نظر یابد
یا چون پسر ادهم راند به سوی آهو		تا صید کند آهو خود صید دگر یابد
یا چون صدف تشنه بگشاده دهان آید		تا قطره به خود گیرد در خویش گهر یابد
یا مرد علف کش کو گردد سوی ویران‌ها		ناگاه به ویرانی از گنج خبر یابد
ره رو بهل افسانه تا محرم و بیگانه		از نور الم نشرح بی‌شرح تو دریابد
هر کو سوی شمس الدین از صدق نهد گامی		گر پاش فروماند از عشق دو پر یابد

امشب عجبست ای جان گر خواب رهی یابد		وان چشم کجا خسپد کو چون تو شهی یابد
ای عاشق خوش مذهب زنهار مخسب امشب		کان یار بهانه جو بر تو گنهی یابد
من بنده آن عاشق کو نر بود و صادق		کز چستی و شبخیزی از مه کلهی یابد
در خدمت شه باشد شب همره مه باشد		تا از ملاء اعلا چون مه سپهی یابد
بر زلف شب آن غازی چون دلو رسن بازی		آموخت که یوسف را در قعر چهی یابد
آن اشتر بیچاره نومید شدست از جو		می‌گردد در خرمن تا مشت کهی یابد
بالش چو نمی‌یابد از اطلس روی تو		باشد ز شب قدرت شال سیهی یابد
زان نعل تو در آتش کردند در این سودا		تا هر دل سودایی در خود شرهی یابد
امشب شب قدر آمد خامش شو و خدمت کن		تا هر دل اللهی ز الله ولهی یابد
اندر پی خورشیدش شب رو پی امیدش		تا ماه بلند تو با مه شبهی یابد

جامم بشکست ای جان پهلوش خلل دارد		در جمع چنین مستان جامی چه محل دارد
گر بشکند این جامم من غصه نیاشامم		جامی دگر آن ساقی در زیر بغل دارد
جامست تن خاکی جانست می پاکی		جامی دگرم بخشد کاین جام علل دارد
ساقی وفاداری کز مهر کله دارد		ساقی که قبای او از حلم تگل دارد
شادی و فرح بخشد دل را که دژم باشد		تیزی نظر بخشد گر چشم سبل دارد
عقلی که بر این روزن شد حارس این خانه		خاک در او گردد گر علم و عمل دارد
شهمات کجا گردد آن کو رخ شه بیند		کی تلخ شود آن کو دریای عسل دارد
از آب حیات او آن کس که کشد گردن		در عین حیات خود صد مرگ و اجل دارد
خورشید به هر برجی مسعود و بهی باشد		اما کر و فر خود در برج حمل دارد
جز صورت عشق حق هر چیز که من دیدم		نیمیش دروغ آمد نیمیش دغل دارد
چندان لقبش گفتم از کامل و از ناقص		از غایت بی‌مثلی صد گونه مثل دارد

آن عشق که از پاکی از روح حشم دارد		بشنو که چه می‌گوید بنگر که چه دم دارد
گر جسم تنک دارد جان تو سبک دارد		هر چند که صد لشکر در کتم عدم دارد
گر مانده‌ای در گل روی آر به صاحب دل		کو ملک ابد بخشد کو تاج قدم دارد
ای دل که جهان دیدی بسیار بگردیدی		بنمای که را دیدی کز عشق رقم دارد
ای مرکب خود کشته وی گرد جهان گشته		بازآی به خورشیدی کز سینه کرم دارد
آن سینه و چون سینه صیقل ده آیینه		آن سینه که اندر خود صد باغ ارم دارد
این عشق همی‌گوید کان کس که مرا جوید		شرطیست که همچون زر در کوره قدم دارد
من سیمتنی خواهم من همچو منی خواهم		بیزارم از آن زشتی کو سیم و درم دارد
القاب صلاح الدین بر لوح چو پیدا شد		انصاف بسی منت بر لوح و قلم دارد

آن کس که تو را دارد از عیش چه کم دارد		وان کس که تو را بیند ای ماه چه غم دارد
از رنگ بلور تو شیرین شده جور تو		هر چند که جور تو بس تند قدم دارد
ای نازش حور از تو وی تابش نور از تو		ای آنک دو صد چون مه شاگرد و حشم دارد
ور خود حشمش نبود خورشید بود تنها		آخر حشم حسنش صد طبل و علم دارد
بس عاشق آشفته آسوده و خوش خفته		در سایه آن زلفی کو حلقه و خم دارد
گفتم به نگار من کز جور مرا مشکن		گفتا به صدف مانی کو در به شکم دارد
تا نشکنی ای شیدا آن در نشود پیدا		آن در بت من باشد یا شکل بتم دارد
شمس الحق تبریزی بر لوح چو پیدا شد		والله که بسی منت بر لوح و قلم دارد

گویند به بلا ساقون ترکی دو کمان دارد		ور زان دو یکی کم شد ما را چه زیان دارد
ای در غم بیهوده از بوده و نابوده		کاین کیسه زر دارد وان کاسه و خوان دارد
در شام اگر میری زینی به کسی بخشد		جانت ز حسد این جا رنج خفقان دارد
جز غمزه چشم شه جز غصه خشم شه		والله که نیندیشد هر زنده که جان دارد
دیوانه کنم خود را تا هرزه نیندیشم		دیوانه من از اصلم ای آنک عیان دارد
چون عقل ندارم من پیش آ که تویی عقلم		تو عقل بسی آن را کو چون تو شبان دارد
گر طاعت کم دارم تو طاعت و خیر من		آن را که تویی طاعت از خوف امان دارد
ای کوزه گر صورت مفروش مرا کوزه		کوزه چه کند آن کس کو جوی روان دارد
تو وقف کنی خود را بر وقف یکی مرده		من وقف کسی باشم کو جان و جهان دارد
تو نیز بیا یارا تا یار شوی ما را		زیرا که ز جان ما جان تو نشان دارد
شمس الحق تبریزی خورشید وجود آمد		کان چرخ چه چرخست آن کان جا سیران دارد

هرک آتش من دارد او خرقه ز من دارد		زخمی چو حسینستش جامی چو حسن دارد
غم نیست اگر ماهش افتاد در این چاهش		زیرا رسن زلفش در دست رسن دارد
نفس ار چه که زاهد شد او راست نخواهد شد		گر راستیی خواهی آن سرو چمن دارد
صد مه اگر افزاید در چشم خوشش ناید		با تنگی چشم او کان خوب ختن دارد
از عکس ویست ای جان گر چرخ ضیا دارد		یا باغ گل خندان یا سرو و سمن دارد
گر صورت شمع او اندر لگن غیرست		بر سقف زند نورش گر شمع لگن دارد
گر با دگرانی تو در ما نگرانی تو		ما روح صفا داریم گر غیر بدن دارد
بس مست شدست این دل وز دست شدست این دل		گر خرد شدست این دل زان زلف شکن دارد
شمس الحق تبریزی شاه همه شیرانست		در بیشه جان ما آن شیر وطن دارد

ای دوست شکر خوشتر یا آنک شکر سازد		ای دوست قمر خوشتر یا آنک قمر سازد
بگذار شکرها را بگذار قمرها را		او چیز دگر داند او چیز دگر سازد
در بحر عجایب‌ها باشد به جز از گوهر		اما نه چو سلطانی کو بحر و درر سازد
جز آب دگر آبی از نادره دولابی		بی شبهه و بی‌خوابی او قوت جگر سازد
بی عقل نتان کردن یک صورت گرمابه		چون باشد آن علمی کو عقل و خبر سازد
بی علم نمی‌تانی کز پیه کشی روغن		بنگر تو در آن علمی کز پیه نظر سازد
جان‌ها است برآشفته ناخورده و ناخفته		از بهر عجب بزمی کو وقت سحر سازد
ای شاد سحرگاهی کان حسرت هر ماهی		بر گرد میان من دو دست کمر سازد
می‌خندد این گردون بر سبلت آن مفتون		خود را پی دو سه خر آن مسخره خر سازد
آن خر به مثال جو در زر فکند خود را		غافل بود از شاهی کز سنگ گهر سازد
بس کردم و بس کردم من ترک نفس کردم		خود گوید جانانی کز گوش بصر سازد

با تلخی معزولی میری بنمی ارزد		یک روز همی‌خندد صد سال همی‌لرزد
خربندگی و آنگه از بهر خر مرده		بهر گل پژمرده با خار همی‌سازد
زنهار نخندی تو تا اوت نخنداند		زیرا که همه خنده زین خنده همی‌خیزد
ای روی ترش بنگر آن را که ترش کردت		تا او شکری شیرین در سرکه درآمیزد
ای خسته افتاده بنگر که که افکندت		چون درنگری او را هم اوت برانگیزد
گر زانک سگی خسبد بر خاک سر کویش		شیر از حذر آن سگ بگدازد و بگریزد

ای دل به غمش ده جان یعنی بنمی ارزد		بی سر شو و بی‌سامان یعنی بنمی ارزد
چون لعل لبش دیدی یک بوسه بدزدیدی		برخیز ز لعل و کان یعنی بنمی ارزد
در عشق چنان چوگان می‌باش به سر گردان		چون گوی در این میدان یعنی بنمی ارزد
بی پا شد و بی‌سر شد تا مرد قلندر شد		شاباش زهی ارزان یعنی بنمی ارزد
چون آتش نو کردی عقلم به گرو کردی		خاک توم ای سلطان یعنی بنمی ارزد
بر عشق گذشتم من قربان تو گشتم من		آن عید بدین قربان یعنی بنمی ارزد
چون مردم دیوانه ویران کنم این خانه		آن وصل بدین هجران یعنی بنمی ارزد
تا دل به قمر دادم از گردش او شادم		چون چرخ شدم گردان یعنی بنمی ارزد

ایمان بر کفر تو ای شاه چه کس باشد		سیمرغ فلک پیما پیش تو مگس باشد
آب حیوان ایمان خاک سیهی کفران		بر آتش تو هر دو ماننده خس باشد
جان را صفت ایمان شد وین جان به نفس جان شد		دل غرقه عمان شد چه جای نفس باشد
شب کفر و چراغ ایمان خورشید چو شد رخشان		با کفر بگفت ایمان رفتیم که بس باشد
ایمان فرسی دین را مر نفس چو فرزین را		وان شاه نوآیین را چه جای فرس باشد
ایمان گودت پیش آ وان کفر گود پس رو		چون شمع تنت جان شد نی پیش و نی پس باشد
شمس الحق تبریزی رانی تو چنان بالا		تا جز من پابرجا خود دست مرس باشد

در خانه غم بودن از همت دون باشد		و اندر دل دون همت اسرار تو چون باشد
بر هر چه همی‌لرزی می‌دان که همان ارزی		زین روی دل عاشق از عرش فزون باشد
آن را که شفا دانی درد تو از آن باشد		وان را که وفا خوانی آن مکر و فسون باشد
آن جای که عشق آمد جان را چه محل باشد		هر عقل کجا پرد آن جا که جنون باشد
سیمرغ دل عاشق در دام کجا گنجد		پرواز چنین مرغی از کون برون باشد
بر گرد خسان گردد چون چرخ دل تاری		آن دل که چنین گردد او را چه سکون باشد
جام می موسی کش شمس الحق تبریزی		تا آب شود پیشت هر نیل که خون باشد

نان پاره ز من بستان جان پاره نخواهد شد		آواره عشق ما آواره نخواهد شد
آن را که منم خرقه عریان نشود هرگز		وان را که منم چاره بیچاره نخواهد شد
آن را که منم منصب معزول کجا گردد		آن خاره که شد گوهر او خاره نخواهد شد
آن قبله مشتاقان ویران نشود هرگز		وان مصحف خاموشان سی پاره نخواهد شد
از اشک شود ساقی این دیده من لیکن		بی نرگس مخمورش خماره نخواهد شد
بیمار شود عاشق اما بنمی میرد		ماه ار چه که لاغر شد استاره نخواهد شد
خاموش کن و چندین غمخواره مشو آخر		آن نفس که شد عاشق اماره نخواهد شد

ای خفته شب تیره هنگام دعا آمد		وی نفس جفاپیشه هنگام وفا آمد
بنگر به سوی روزن بگشای در توبه		پرداخته کن خانه هین نوبت ما آمد
از جرم و جفاجویی چون دست نمی‌شویی		بر روی بزن آبی میقات صلا آمد
زین قبله به یاد آری چون رو به لحد آری		سودت نکند حسرت آنگه که قضا آمد
زین قبله بجو نوری تا شمع لحد باشد		آن نور شود گلشن چون نور خدا آمد

بگذشت مه روزه عید آمد و عید آمد		بگذشت شب هجران معشوق پدید آمد
آن صبح چو صادق شد عذرای تو وامق شد		معشوق تو عاشق شد شیخ تو مرید آمد
شد جنگ و نظر آمد شد زهر و شکر آمد		شد سنگ و گهر آمد شد قفل و کلید آمد
جان از تن آلوده هم پاک به پاکی رفت		هر چند چو خورشیدی بر پاک و پلید آمد
از لذت جام تو دل ماند به دام تو		جان نیز چو واقف شد او نیز دوید آمد
بس توبه شایسته بر سنگ تو بشکسته		بس زاهد و بس عابد کو خرقه درید آمد
باغ از دی نامحرم سه ماه نمی‌زد دم		بر بوی بهار تو از غیب دمید آمد

ای خواجه بازرگان از مصر شکر آمد		وان یوسف چون شکر ناگه ز سفر آمد
روح آمد و راح آمد معجون نجاح آمد		ور چیز دگر خواهی آن چیز دگر آمد
آن میوه یعقوبی وان چشمه ایوبی		از منظره پیدا شد هنگام نظر آمد
خضر از کرم ایزد بر آب حیاتی زد		نک زهره غزل گویان در برج قمر آمد
آمد شه معراجی شب رست ز محتاجی		گردون به نثار او با دامن زر آمد
موسی نهان آمد صد چشمه روان آمد		جان همچو عصا آمد تن همچو حجر آمد
زین مردم کارافزا زین خانه پرغوغا		عیسی نخورد حلوا کاین آخور خر آمد
چون بسته نبود آن دم در شش جهت عالم		در جستن او گردون بس زیر و زبر آمد
آن کو مثل هدهد بی‌تاج نبد هرگز		چون مور ز مادر او بربسته کمر آمد
در عشق بود بالغ از تاج و کمر فارغ		کز کرسی و از عرشش منشور ظفر آمد
باقیش ز سلطان جو سلطان سخاوت خو		زو پرس خبرها را کو کان خبر آمد

آن بنده آواره بازآمد و بازآمد		چون شمع به پیش تو در سوز و گداز آمد
چون عبهر و قند ای جان در روش بخند ای جان		در را بمبند ای جان زیرا به نیاز آمد
ور زانک ببندی در بر حکم تو بنهد سر		بر بنده نیاز آمد شه را همه ناز آمد
هر شمع گدازیده شد روشنی دیده		کان را که گداز آمد او محرم راز آمد
زهراب ز دست وی گر فرق کنم از می		پس در ره جان جانم والله به مجاز آمد
آب حیوانش را حیوان ز کجا نوشد		کی بیند رویش را چشمی که فرازآمد
من ترک سفر کردم با یار شدم ساکن		وز مرگ شدم ایمن کان عمر دراز آمد
ای دل چو در این جویی پس آب چه می‌جویی		تا چند صلا گویی هنگام نماز آمد

خواب از پی آن آید تا عقل تو بستاند		دیوانه کجا خسبد دیوانه چه شب داند
نی روز بود نی شب در مذهب دیوانه		آن چیز که او دارد او داند او داند
از گردش گردون شد روز و شب این عالم		دیوانه آن جا را گردون بنگر داند
گر چشم سرش خسپد بی‌سر همه چشمست او		کز دیده جان خود لوح ازلی خواند
دیوانگی ار خواهی چون مرغ شو و ماهی		با خواب چو همراهی آن با تو کجا ماند
شب رو شو و عیاری در عشق چنان یاری		تا باز شود کاری زان طره که بفشاند
دیوانه دگر سانست او حامله جانست		چشمش چو به جانانست حملش نه بدو ماند
زین شرح اگر خواهی از شمس حق و شاهی		تبریز همه عالم زو نور نو افشاند

چونی و چه باشد چون تا قدر تو را داند		جز پادشه بی‌چون قدر تو کجا داند
عالم ز تو پرنورست ای دلبر دور از تو		حق تو زمین داند یا چرخ سما داند
این پرده نیلی را بادیست که جنباند		این باد هوایی نی بادی که خدا داند
خرقه غم و شادی را دانی که که می‌دوزد		وین خرقه ز دوزنده خود را چه جدا داند
اندر دل آیینه دانی که چه می‌تابد		داند چه خیالست آن آن کس که صفا داند
شقه علم عالم هر چند که می‌رقصد		چشم تو علم بیند جان تو هوا داند
وان کس که هوا را هم داند که چه بیچارست		جز حضرت الاالله باقی همه لا داند
شمس الحق تبریزی این مکر که حق دارد		بی مهره تو جانم کی نرد دغا داند

چشم از پی آن باید تا چیز عجب بیند		جان از پی آن باید تا عیش و طرب بیند
سر از پی آن باید تا مست بتی باشد		پا از پی آن باید کز یار تعب بیند
عشق از پی آن باید تا سوی فلک پرد		عقل از پی آن باید تا علم و ادب بیند
بیرون سبب باشد اسرار و عجایب‌ها		محجوب بود چشمی کو جمله سبب بیند
عاشق که به صد تهمت بدنام شود این سو		چون نوبت وصل آید صد نام و لقب بیند
ارزد که برای حج در ریگ و بیابان‌ها		با شیر شتر سازد یغمای عرب بیند
بر سنگ سیه حاجی زان بوسه زند از دل		کز لعل لب یاری او لذت لب بیند
بر نقد سخن جانا هین سکه مزن دیگر		کان کس که طلب دارد او کان ذهب بیند

چون جغد بود اصلش کی صورت باز آید		چون سیر خورد مردم کی بوی پیاز آید
چون افتد شیر نر از حمله حیز و غر		وز زخمه کون خر کی بانگ نماز آید
پای تو شده کوچک از تنگی پاپوچک		پا برکش ای کوچک تا پهن و دراز آید
بگشای به امیدی تو دیده جاویدی		تا تابش خورشیدش از عرش فرازآید
چنگا تو سری برکن در حلقه سر اندر کن		تو خویش تهیتر کن تا چنگ به ساز آید

آن صبح سعادت‌ها چون نورفشان آید		آن گاه خروس جان در بانگ و فغان آید
خور نور درخشاند پس نور برافشاند		تن گرد چو بنشاند جانان بر جان آید
مسکین دل آواره آن گمشده یک باره		چون بشنود این چاره خوش رقص کنان آید
جان به قدم رفته در کتم عدم رفته		با قد به خم رفته در حین به میان آید
دل مریم آبستن یک شیوه کند با من		عیسی دوروزه تن درگفت زبان آید
دل نور جهان باشد جان در لمعان باشد		این رقص کنان باشد آن دست زنان آید
شمس الحق تبریزی هر جا که کنی مقدم		آن جا و مکان در دم بی‌جان و مکان باشد

از سرو مرا بوی بالای تو می‌آید		وز ماه مرا رنگ و سیمای تو می‌آید
هر نی کمر خدمت در پیش تو می‌بندد		شکر به غلامی حلوای تو می‌آید
هر نور که آید او از نور تو زاید او		می مژده دهد یعنی فردای تو می‌آید
گل خواجه سوسن شد آرایش گلشن شد		زیرا که از آن خنده رعنای تو می‌آید
هر گه ز تو بگریزم با عشق تو بستیزم		اندر سرم از شش سو سودای تو می‌آید
چون برروم از پستی بیرون شوم از هستی		در گوش من آن جا هم هیهای تو می‌آید
اندر دل آوازی پرشورش و غمازی		آن ناله چنین دانم کز نای تو می‌آید
روزست شبم از تو خشکست لبم از تو		غم نیست اگر خشکست دریای تو می‌آید
زیر فلک اطلس هشیار نماند کس		زیرا که ز پیش و پس می‌های تو می‌آید
از جور تو اندیشم جور آید در پیشم		بینم که چنان تلخی از رای تو می‌آید
شمس الحق تبریزی اندیشه چو باد خوش		جان تازه کند زیرا صحرای تو می‌آید

در تابش خورشیدش رقصم به چه می‌باید		تا ذره چو رقص آید از منش به یاد آید
شد حامله هر ذره از تابش روی او		هر ذره از آن لذت صد ذره همی‌زاید
در هاون تن بنگر کز عشق سبک روحی		تا ذره شود خود را می‌کوبد و می‌ساید
گر گوهر و مرجانی جز خرد مشو این جا		زیرا که در این حضرت جز ذره نمی‌شاید
در گوهر جان بنگر اندر صدف این تن		کز دست گران جانی انگشت همی‌خاید
چون جان بپرد از تو این گوهر زندانی		چون ذره به اصلش شد خوانیش ولی ناید
ور سخت شود بندش در خون بزند نقبی		عمری برود در خون موییش نیالاید
جز تا به چه بابل او را نبود منزل		تا جان نشود جادو جایی بنیاساید
تبریز ز برج تو گر تابد شمس الدین		هم ابر شود چون مه هم ماه درافزاید

جان پیش تو هر ساعت می‌ریزد و می‌روید		از بهر یکی جان کس چون با تو سخن گوید
هر جا که نهی پایی از خاک بروید سر		وز بهر یکی سر کس دست از تو کجا شوید
روزی که بپرد جان از لذت بوی تو		جان داند و جان داند کز دوست چه می‌بوید
یک دم که خمار تو از مغز شود کمتر		صد نوحه برآرد سر هر موی همی‌موید
من خانه تهی کردم کز رخت تو پر دارم		می‌کاهم تا عشقت افزاید و افزوید
جانم ز پی عشق شمس الحق تبریزی		بی پای چو کشتی‌ها در بحر همی‌پوید

عاشق شده ای ای دل سودات مبارک باد		از جا و مکان رستی آن جات مبارک باد
از هر دو جهان بگذر تنها زن و تنها خور		تا ملک ملک گویند تنهات مبارک باد
ای پیش‌روِ مردی امروز تو برخوردی		ای زاهد فردایی فردات مبارک باد
کفرت همگی دین شد تلخت همه شیرین شد		حلوا شده‌ای کلی حلوات مبارک باد
در خانقه سینه غوغاست فقیران را		ای سینه بی‌کینه غوغات مبارک باد
این دیده دل دیده اشکی بد و دریا شد		دریاش همی‌گوید دریات مبارک باد
ای عاشق پنهانی آن یار قرینت باد		ای طالب بالایی بالات مبارک باد
ای جان پسندیده جوییده و کوشیده		پرهات بروییده پرهات مبارک باد
خامش کن و پنهان کن بازار نکو کردی		کالای عجب بردی کالات مبارک باد

هر ذره که بر بالا مِی‌ نوشد و پا کوبد		خورشید ازل بیند وز عشق خدا کوبد
آن را که بخنداند خوش دست برافشاند		وان را که بترساند دندان به دعا کوبد
مستست از آن باده با قامت خم داده		این چرخ بر این بالا ناقوس صلا کوبد
این عشق که مست آمد در باغ الست آمد		کانگور وجودم را در جهد و عنا کوبد
گر عشق نی مستستی یا باده پرستستی		در باغ چرا آید انگور چرا کوبد
تو پای همی‌کوبی و انگور نمی‌بینی		کاین صوفی جان تو در معصره‌ها کوبد
گویی همه رنج و غم بر من نهد آن همدم		چون باغ تو را باشد انگور که را کوبد
همخرقه ایوبی زان پای همی‌کوبی		هر کو شنود ارکض او پای وفا کوبد
از زمزمه یوسف یعقوب به رقص آمد		وان یوسف شیرین لب پا کوبد پا کوبد
ای طایفه پا کوبید چون حاضر آن جویید		باشد که سعادت پا در پای شما کوبد
این عشق چو بارانست ما برگ و گیا ای جان		باشد که دمی باران بر برگ و گیا کوبد
پا کوفت خلیل الله در آتش نمرودی		تا حلق ذبیح الله بر تیغ بلا کوبد
پا کوفته روح الله در بحر چو مرغابی		با طایر معراجی تا فوق هوا کوبد
خاموش کن و بی‌لب خوش طال بقا می‌زن		می‌ترس که چشم بد بر طال بقا کوبد

گر ماه شب افروزان روپوش روا دارد		گیرم که بپوشد رو بو را چه دوا دارد
گر نیز بپوشد رو ور نیز ببرد بو		از خنبش روحانی صد گونه گوا دارد
آن مه چو گریزانه آید سپس خانه		لیکن دل دیوانه صد گونه دغا دارد
غم گر چه بود دشمن گوید سر او با من		با مرغ دلم گوید کو دام کجا دارد

هر کآتش من دارد او خرقه ز من دارد		زخمی چو حسینستش جامی چو حسن دارد
نفس ار چه که زاهد شد او راست نخواهد شد		ور راستیی خواهی آن سرو چمن دارد
جانیست تو را ساده نقش تو از آن زاده		در ساده جان بنگر کان ساده چه تن دارد
آیینه جان را بین هم ساده و هم نقشین		هر دم بت نو سازد گویی که شمن دارد
گه جانب دل باشد گه در غم گل باشد		ماننده آن مردی کز حرص دو زن دارد
کی شاد شود آن شه کز جان نبود آگه		کی ناز کند مرده کز شعر کفن دارد
می‌خاید چون اشتر یعنی که دهانم پر		خاییدن بی‌لقمه تصدیق ذقن دارد
مردانه تو مجنون شو و اندر لگن خون شو		گه ماده و گه نر نی کان شیوه زغن دارد
چون موسی رخ زردش توبه مکن از دردش		تا یار نعم گوید کر گفتن لن دارد
چون مست نعم گشتی بی‌غصه و غم گشتی		پس مست کجا داند کاین چرخ سخن دارد
گر چشمه بود دلکش دارد دهنت را خوش		لیکن همه گوهرها دریای عدن دارد

عاشق به سوی عاشق زنجیر همی‌درد		دیوانه همی‌گردد تدبیر همی‌درد
تقصیر کجا گنجد در گرم روی عاشق		کز آتش عشق او تقصیر همی‌درد
تا حال جوان چه بود کان آتش بی‌علت		دراعه تقوا را بر پیر همی‌درد
صد پرده در پرده گر باشد در چشمی		ابروی کمان شکلش از تیر همی‌درد
مرغ دل هر عاشق کز بیضه برون آید		از چنگل تعجیلش تأخیر همی‌درد
این عالم چون قیرست پای همه بگرفته		چون آتش عشق آید این قیر همی‌درد
شمس الحق تبریزی هم خسرو و هم میرست		پیراهن هر صبری زان میر همی‌درد

ای دوست شکر بهتر یا آنک شکر سازد		خوبی قمر بهتر یا آنک قمر سازد
ای باغ توی خوشتر یا گلشن گل در تو		یا آنک برآرد گل صد نرگس تر سازد
ای عقل تو به باشی در دانش و در بینش		یا آنک به هر لحظه صد عقل و نظر سازد
ای عشق اگر چه تو آشفته و پرتابی		چیزیست که از آتش بر عشق کمر سازد
بیخود شده آنم سرگشته و حیرانم		گاهیم بسوزد پر گاهی سر و پر سازد
دریای دل از لطفش پرخسرو و پرشیرین		وز قطره اندیشه صد گونه گهر سازد
آن جمله گهرها را اندرشکند در عشق		وان عشق عجایب را هم چیز دگر سازد
شمس الحق تبریزی چون شمس دل ما را		در فعل کند تیغی در ذات سپر سازد

عاشق چو منی باید می‌سوزد و می‌سازد		ور نی مثل کودک تا کعب همی‌بازد
مه رو چو تویی باید ای ماه غلام تو		تا بر همه مه رویان می‌چربد و می‌نازد
عاشق چو منی باید کز مستی و بی‌خویشی		با خلق نپیوندد با خویش نپردازد
فارس چو تویی باید ای شاه سوار من		کز وهم و گمان زان سو می‌راند و می‌تازد
عشق آب حیات آمد برهاندت از مردن		ای شاه که او خود را در عشق دراندازد
چون شاخ زرست این جان می‌کش به خودش می‌دان		چندان که کشش بیند سوی تو همی‌یازد
باری دل و جان من مستست در آن معدن		هر روز چو نوعشقان فرهنگ نو آغازد
چون چنگ شوی از غم خم داده وانگه او		در بر کشدت شیرین بی‌واسطه بنوازد
آن آهوی مفتونش چون تازه شود خونش		آن شیر بدان آهو در میمنه بگرازد
شمس الحق تبریزی بر شمس فلک روزی		باشد که طراز نو شعشاع تو بطرازد

گر دیو و پری حارس باتیغ و سپر باشد		چون حکم خدا آید آن زیر و زبر باشد
بر هر چه امیدستت کی گیرد او دستت		بر شکل عصا آید وان مار دوسر باشد
وان غصه که می‌گویی آن چاره نکردم دی		هر چاره که پنداری آن نیز غرر باشد
خودکرده شمر آن را چه خیزد از آن سودا		اندر پی صد چون آن صد دام دگر باشد
آن چاره همی‌کردم آن مات نمی‌آمد		آن چاره لنگت را آخر چه اثر باشد
از مات تو قوتی کن یاقوت شو او را تو		تا او تو شوی تو او این حصن و مفر باشد

نومید مشو جانا کاومید پدید آمد		اومید همه جان‌ها از غیب رسید آمد
نومید مشو گر چه مریم بشد از دستت		کان نور که عیسی را بر چرخ کشید آمد
نومید مشو ای جان در ظلمت این زندان		کان شاه که یوسف را از حبس خرید آمد
یعقوب برون آمد از پرده مستوری		یوسف که زلیخا را پرده بدرید آمد
ای شب به سحر برده در یارب و یارب تو		آن یارب و یارب را رحمت بشنید آمد
ای درد کهن گشته بخ بخ که شفا آمد		وی قفل فروبسته بگشا که کلید آمد
ای روزه گرفته تو از مایده بالا		روزه بگشا خوش خوش کان غره عید آمد
خامش کن و خامش کن زیرا که ز امر کن		آن سکته حیرانی بر گفت مزید آمد

عید آمد و عید آمد وان بخت سعید آمد		برگیر و دهل می‌زن کان ماه پدید آمد
عید آمد ای مجنون غلغل شنو از گردون		کان معتمد سدره از عرش مجید آمد
عید آمد ره جویان رقصان و غزل گویان		کان قیصر مه رویان زان قصر مشید آمد
صد معدن دانایی مجنون شد و سودایی		کان خوبی و زیبایی بی‌مثل و ندید آمد
زان قدرت پیوستش داوود نبی مستش		تا موم کند دستش گر سنگ و حدید آمد
عید آمد و ما بی‌او عیدیم بیا تا ما		بر عید زنیم این دم کان خوان و ثرید آمد
زو زهر شکر گردد زو ابر قمر گردد		زو تازه و تر گردد هر جا که قدید آمد
برخیز به میدان رو در حلقه رندان رو		رو جانب مهمان رو کز راه بعید آمد
غم‌هاش همه شادی بندش همه آزادی		یک دانه بدو دادی صد باغ مزید آمد
من بنده آن شرقم در نعمت آن غرقم		جز نعمت پاک او منحوس و پلید آمد
بربند لب و تن زن چون غنچه و چون سوسن		رو صبر کن از گفتن چون صبر کلید آمد

شمس و قمرم آمد سمع و بصرم آمد		وان سیمبرم آمد وان کان زرم آمد
مستی سرم آمد نور نظرم آمد		چیز دگر ار خواهی چیز دگرم آمد
آن راه زنم آمد توبه شکنم آمد		وان یوسف سیمین بر ناگه به برم آمد
امروز به از دینه ای مونس دیرینه		دی مست بدان بودم کز وی خبرم آمد
آن کس که همی‌جستم دی من به چراغ او را		امروز چو تنگ گل بر ره گذرم آمد
دو دست کمر کرد او بگرفت مرا در بر		زان تاج نکورویان نادر کمرم آمد
آن باغ و بهارش بین وان خمر و خمارش بین		وان هضم و گوارش بین چون گلشکرم آمد
از مرگ چرا ترسم کو آب حیات آمد		وز طعنه چرا ترسم چون او سپرم آمد
امروز سلیمانم کانگشتریم دادی		وان تاج ملوکانه بر فرق سرم آمد
از حد چو بشد دردم در عشق سفر کردم		یا رب چه سعادت‌ها که زین سفرم آمد
وقتست که می نوشم تا برق زند هوشم		وقتست که برپرم چون بال و پرم آمد
وقتست که درتابم چون صبح در این عالم		وقتست که برغرم چون شیر نرم آمد
بیتی دو بماند اما بردند مرا جانا		جایی که جهان آن جا بس مختصرم آمد

نک ماه رجب آمد تا ماه عجب بیند		وز سوختگان ره گرمی و طلب بیند
گر سجده کنان آید در امن و امان آید		ور بی‌ادبی آرد سیلی و ادب بیند
حکمی که کند یزدان راضی بود و شادان		ور سر کشد از سلطان در حلق کنب بیند
گر درخور عشق آید خرم چو دمشق آید		ور دل ندهد دل را ویران چو حلب بیند
گوید چه سبب باشد آن خرم و این ویران		جان خضری باید تا جان سبب بیند
آمد شعبان عمدا از بهر برات ما		تا روزی و بی‌روزی از بخشش رب بیند
ماه رمضان آمد آن بند دهان آمد		زد بر دهن بسته تا لذت لب بیند
آمد قدح روزه بشکست قدح‌ها را		تا منکر این عشرت بی‌باده طرب بیند
سغراق معانی را بر معده خالی زن		معشوقه خلوت را هم چشم عزب بیند
با غره دولت گو هم بگذرد این نوبت		چون بگذرد این نوبت هم نوبت تب بیند
نوبت بگذار و رو نوبت زن احمد شو		تا برف وجود تو خورشید عرب بیند
خامش کن و کمتر گو بسیار کسی گوید		کو جاه و هوا جوید تا نام و لقب بیند

مستان می ما را هم ساقی ما باید		با آن همه شیرینی گر ترش کند شاید
با آن همه حسن آن مه گر ناز کند گه گه		والله که کلاه از شه بستاند و برباید
پر ده قدحی میرم آخر نه چو کمپیرم		تا شینم و می‌میرم کاین چرخ چه می‌زاید
فرمای تو ساقی را آن شادی باقی را		تا باد نپیماید تا باده بپیماید
صد سر ببرد در دم از محرم و نامحرم		نی غم خورد از ماتم نی دست بیالاید
چون شمع بسوزاند پروانه مسکین را		چون جعد براندازد چون چهره بیاراید
پروانه چو بی‌جان شد جانیش دهد نسیه		وان جان چو آتش را زان رطل بفرماید
رطلی ز می باقی کز غایت راواقی		هر نقش که اندیشی در دل به تو بنماید
ای عشق خداوندی شمس الحق تبریزی		چندانک بیفزایی این باده بیفزاید

بمیرید بمیرید در این عشق بمیرید		در این عشق چو مردید همه روح پذیرید
بمیرید بمیرید و زین مرگ مترسید		کز این خاک برآیید سماوات بگیرید
بمیرید بمیرید و زین نفس ببرید		که این نفس چو بندست و شما همچو اسیرید
یکی تیشه بگیرید پی حفره زندان		چو زندان بشکستید همه شاه و امیرید
بمیرید بمیرید به پیش شه زیبا		بر شاه چو مردید همه شاه و شهیرید
بمیرید بمیرید و زین ابر برآیید		چو زین ابر برآیید همه بدر منیرید
خموشید خموشید خموشی دم مرگست		هم از زندگیست اینک ز خاموش نفیرید

برانید برانید که تا بازنمانید		بدانید بدانید که در عین عیانید
بتازید بتازید که چالاک سوارید		بنازید بنازید که خوبان جهانید
چه دارید چه دارید که آن یار ندارد		بیارید بیارید در این گوش بخوانید
پرندوش پرندوش خرابات چه سان بد		بگویید بگویید اگر مست شبانید
شرابیست شرابیست خدا را پنهانی		که دنیا و شما نیز ز یک جرعه آنید
دوم بار دوم بار چو یک جرعه بریزد		ز دنیا و ز عقبی و ز خود فرد بمانید
گشادست گشادست سر خابیه امروز		کدوها و سبوها سوی خمخانه کشانید
صلا گفت صلا گفت کنون فالق اصباح		سبک روح کند راح اگر سست و گرانید
رسیدند رسیدند رسولان نهانی		درآرید درآرید برونشان منشانید
دریغا و دریغا که در این خانه نگنجند		که ایشان همه کانند و شما بند مکانید
مبادا و مبادا که سر خویش بگیرید		که ایشان همه جانند و شما سخره نانید
بکوشید بکوشید که تا جان شود این تن		نه نان بود که تن گشت اگر آدمیانید
زهی عشق و زهی عشق که بس سخته کمانست		در آن دست و در آن شست و شما تیر مکانید
سماعیست سماعیست از آن سوی که سو نیست		عروسی همه آن جاست شما طبل زنانید
خموشید خموشید خموشانه بنوشید		بپوشید بپوشید شما گنج نهانید
به دیدار نهانید به آثار عیانید		پدید و نه پدیدیت که چون جوهر جانید
چو عقلید و چو عقلید هزاران و یکی چیز		پراکنده به هر خانه چو خورشید روانید
در این بحر در این بحر همه چیز بگنجد		مترسید مترسید گریبان مدرانید
دهان بست دهان بست از این شرح دل من		که تا گیج نگردید که تا خیره نمانید

ملولان همه رفتند در خانه ببندید		بر آن عقل ملولانه همه جمع بخندید
به معراج برآیید چو از آل رسولید		رخ ماه ببوسید چو بر بام بلندید
چو او ماه شکافید شما ابر چرایید		چو او چست و ظریفست شما چون هلپندید
ملولان به چه رفتید که مردانه در این راه		چو فرهاد و چو شداد دمی کوه نکندید
چو مه روی نباشید ز مه روی متابید		چو رنجور نباشید سر خویش مبندید
چنان گشت و چنین گشت چنان راست نیاید		مدانید که چونید مدانید که چندید
چو آن چشمه بدیدیت چرا آب نگشتید		چو آن خویش بدیدیت چرا خویش پسندید
چو در کان نباتید ترش روی چرایید		چو در آب حیاتید چرا خشک و نژندید
چنین برمستیزید ز دولت مگریزید		چه امکان گریزست که در دام کمندید
گرفتار کمندید کز او هیچ امان نیست		مپیچید مپیچید بر استیزه مرندید
چو پروانه جانباز بسایید بر این شمع		چه موقوف رفیقید چه وابسته بندید
از این شمع بسوزید دل و جان بفروزید		تن تازه بپوشید چو این کهنه فکندید
ز روباه چه ترسید شما شیرنژادید		خر لنگ چرایید چو از پشت سمندید
همان یار بیاید در دولت بگشاید		که آن یار کلیدست شما جمله کلندید
خموشید که گفتار فروخورد شما را		خریدار چو طوطیست شما شکر و قندید

آن سرخ قبایی که چو مه پار برآمد		امسال در این خرقه زنگار برآمد
آن ترک که آن سال به یغماش بدیدی		آنست که امسال عرب وار برآمد
آن یار همانست اگر جامه دگر شد		آن جامه به در کرد و دگربار برآمد
آن باده همانست اگر شیشه بدل شد		بنگر که چه خوش بر سر خمار برآمد
ای قوم گمان برده که آن مشعله‌ها مرد		آن مشعله زین روزن اسرار برآمد
این نیست تناسخ سخن وحدت محضست		کز جوشش آن قلزم زخار برآمد
یک قطره از آن بحر جدا شد که جدا نیست		کآدم ز تک صلصل فخار برآمد
رومی پنهان گشت چو دوران حبش دید		امروز در این لشکر جرار برآمد
گر شمس فروشد به غروب او نه فنا شد		از برج دگر آن مه انوار برآمد
گفتار رها کن بنگر آینه عین		کان شبهه و اشکال ز گفتار برآمد
شمس الحق تبریز رسیدست مگویید		کز چرخ صفا آن مه اسرار برآمد

تا باد سعادت ز محمد خبر افکند		زان مردی و زان حمله شقاوت سپر افکند
از حال گدا نیست عجب گر شود او پست		تیغ غم تو از سر صد شاه سر افکند
روزی پسر ادهم اندر پی آهو		مانند فلک مرکب شبدیز برافکند
دادیش یکی شربت کز لذت و بویش		مستیش به سر برشد و از اسب درافکند
گفتند همه کس به سر کوی تحیر		مسکین پسر ادهم تاج و کمر افکند
از نام تو بود آنک سلیمان به یکی مرغ		در ملکت بلقیس شکوه و ظفر افکند
از یاد تو بود آنک محمد به اشارت		غوغای دو نیمه شدن اندر قمر افکند

در حلقه عشاق به ناگه خبر افتاد		کز بخت یکی ماه رخی خوب درافتاد
چشم و دل عشاق چنان پر شد از آن حسن		تا قصه خوبان که بنامند برافتاد
بس چشمه حیوان که از آن حسن بجوشید		بس باده کز آن نادره در چشم و سر افتاد
مه با سپر و تیغ شبی حمله او دید		بفکند سپر را سبک و بر سپر افتاد
ما بنده آن شب که به لشکرگه وصلش		در غارت شکر همه ما را حشر افتاد
خونی بک هجران به هزیمت علم انداخت		بر لشکر هجران دل ما را ظفر افتاد
گفتند ز شمس الحق تبریز چه دیدیت		گفتیم کز آن نور به ما این نظر افتاد

در خانه نشسته بت عیار که دارد		معشوقِ قمرروی شکربار که دارد
بی زحمت دیده، رخ خورشید که بیند		بی پرده، عیان، طاقت دیدار که دارد
گفتی به خرابات، دگر کار ندارم		خود کار تو داری‌و دگر کار که دارد
رندان صبوحی همه مخمور خمارند		ای زهره کلید در خمّار که دارد
ما طوطی غیبیم، شکرخواره و عاشق		آن کان شکرهای به قنطار که دارد
یک غمزه دیدار، بِه از دامن دینار		دیدار چو باشد غم دینار که دارد
جان‌ها چو از آن شیر، ره صید بدیدند		اکنون چو سگان میل به مُردار که دارد
چون عین عیانست ز اقرار که لافد		اقرار چو کاسد شود انکار که دارد
ای در رخ تو زلزله‌ی روز قیامت		در جنت حُسن تو غم نار که دارد
با غمزه‌ی غمّازه‌ی آن یار وفادار		اندیشه‌ی این عالم غدّار که دارد
گفتی که ز احوال عزیزان خبری ده		با مخبَر خوبت سر اخبار که دارد
ای مطرب خوش لهجه شیرین دم عارف		یاری ده و برگو که چنین یار که دارد
بازار بتان از تو خرابست و کسادست		بازار چه باشد دل بازار که دارد
امروز ز سودای تو کس را سرِ سر نیست		دستار که دارد سر دستار که دارد
شمس الحق تبریز چو نقد آمد و پیدا		از پار که گوید غم پیرار که دارد

در کوی خرابات مرا عشق کشان کرد		آن دلبر عیار مرا دید نشان کرد
من در پی آن دلبر عیار برفتم		او روی خود آن لحظه ز من باز نهان کرد
من در عجب افتادم از آن قطب یگانه		کز یک نظرش جمله وجودم همه جان کرد
ناگاه یک آهو به دو صد رنگ عیان شد		کز تابش حسنش مه و خورشید فغان کرد
آن آهوی خوش ناف به تبریز روان گشت		بغداد جهان را به بصیرت همدان کرد
آن کس که ورا کرد به تقلید سجودی		فرخنده و بگزیده و محبوب زمان کرد
آن‌ها که بگفتند که ما کامل و فردیم		سرگشته و سودایی و رسوای جهان کرد
سلطان عرفناک بدش محرم اسرار		تا سر تجلی ازل جمله بیان کرد
شمس الحق تبریز چو بگشاد پر عشق		جبریل امین را ز پی خویش دوان کرد

تا نقش تو در سینه ما خانه نشین شد		هر جا که نشینیم چو فردوس برین شد
آن فکر و خیالات چو یأجوج و چو مأجوج		هر یک چو رخ حوری و چون لعبت چین شد
آن نقش که مرد و زن از او نوحه کنانند		گر بئس قرین بود کنون نعم قرین شد
بالا همه باغ آمد و پستی همگی گنج		آخر تو چه چیزی که جهان از تو چنین شد
زان روز که دیدیمش ما روزفزونیم		خاری که ورا جست گلستان یقین شد
هر غوره ز خورشید شد انگور و شکر بست		وان سنگ سیه نیز از او لعل ثمین شد
بسیار زمین‌ها که به تفصیل فلک شد		بسیار یسار از کف اقبال یمین شد
گر ظلمت دل بود کنون روزن دل شد		ور رهزن دین بود کنون قدوه دین شد
گر چاه بلا بود که بد محبس یوسف		از بهر برون آمدنش حبل متین شد
هر جزو چو جندالله محکوم خداییست		بر بنده امان آمد و بر گبر کمین شد
خاموش که گفتار تو ماننده نیلست		بر قبط چو خون آمد و بر سبط معین شد
خاموش که گفتار تو انجیر رسیدست		اما نه همه مرغ هوا درخور تین شد

بار دگر آن آب به دولاب درآمد		وان چرخه گردنده در اشتاب درآمد
بار دگر آن جان پر از آتش و از آب		در لرزه چو خورشید و چو سیماب درآمد
بار دگر آن صورت پنهانی عالم		از روزن جان دوش چو مهتاب درآمد
خورشید که می‌درد از او مشرق و مغرب		از لطف بود گر به سطرلاب درآمد
بار دگر آن صبح بخندید و بتابید		تا خفته صدساله هم از خواب درآمد
بار دگر آن قاضی حاجات ندا کرد		خیزید که آن فاتح ابواب درآمد
بار دگر از قبله روان گشت رسالت		در گوش محمد چو به محراب درآمد
چون رفت محمد به در خیبر ناسوت		نقبی بزد از نصرت و نقاب درآمد
از بیم ملک جمله فلک رخنه و در شد		وز بیم مسبب همه اسباب درآمد
آری لقبش بود سعادت بک عالم		زان پیش که اشخاص به القاب درآمد
بگشاد محمد در خمخانه غیبی		بسیار کسادی به می ناب درآمد
از بهر دل تشنه و تسکین چنین خون		آن جام می لعل چو عناب درآمد
خاموش کن امروز که این روز سخن نیست		زحمت مده آن ساقی اصحاب درآمد

بار دگر آن مست به بازار درآمد		وان سرده مخمور به خمار درآمد
سرهای درختان همه پربار چرا شد		کان بلبل خوش لحن به تکرار درآمد
یک حمله دیگر همه در رقص درآییم		مستانه و یارانه که آن یار درآمد
یک حمله دیگر همه دامن بگشاییم		کز بهر نثار آن شه دربار درآمد
یک حمله دیگر به شکرخانه درآییم		کز مصر چنین قند به خروار درآمد
یک حمله دیگر بنه خواب بسوزیم		زیرا که چنین دولت بیدار درآمد
یک حمله دیگر به شب این پاس بداریم		کان لولی شب دزد به اقرار درآمد
یک حمله دیگر برسان باده که مستی		در عربده ویران شده دستار درآمد
یک حمله دیگر به سلیمان بگراییم		کان هدهد پرخون شده منقار درآمد
این شربت جان پرور جان بخش چه ساقیست		از دست مسیحی که به بیمار درآمد
اکنون بزند گردن غم‌های جهان را		کاقبال تو چون حیدر کرار درآمد
دارالحرج امروز چو دارالفرجی شد		کان شادی و آن مستی بسیار درآمد
بربند لب اکنون که سخن گستر بی‌لب		بی حرف سیه روی به گفتار درآمد

تدبیر کند بنده و تقدیر نداند		تدبیر به تقدیر خداوند چه ماند
بنده چو بیندیشد پیداست چه بیند		حیلت بکند لیک خدایی بنداند
گامی دو چنان آید کو راست نهادست		وان گاه که داند که کجاهاش کشاند
استیزه مکن مملکت عشق طلب کن		کاین مملکتت از ملک الموت رهاند
شه را تو شکاری شو کم گیر شکاری		کاشکار تو را باز اجل بازستاند
خامش کن و بگزین تو یکی جای قراری		کان جا که گزینی ملک آن جات نشاند

ای قوم به حج رفته کجایید کجایید		معشوق همین جاست بیایید بیایید
معشوق تو همسایه و دیوار به دیوار		در بادیه سرگشته شما در چه هوایید
گر صورت بی‌صورت معشوق ببینید		هم خواجه و هم خانه و هم کعبه شمایید
ده بار از آن راه بدان خانه برفتید		یک بار از این خانه بر این بام برآیید
آن خانه لطیفست نشان‌هاش بگفتید		از خواجه آن خانه نشانی بنمایید
یک دسته گل کو اگر آن باغ بدیدید		یک گوهر جان کو اگر از بحر خدایید
با این همه آن رنج شما گنج شما باد		افسوس که بر گنج شما پرده شمایید

بر چرخ سحرگاه یکی ماه عیان شد		از چرخ فرود آمد و در ما نگران شد
چون باز که برباید مرغی به گه صید		بربود مرا آن مه و بر چرخ دوان شد
در خود چو نظر کردم خود را بندیدم		زیرا که در آن مه تنم از لطف چو جان شد
در جان چو سفر کردم جز ماه ندیدم		تا سر تجلی ازل جمله بیان شد
نه چرخ فلک جمله در آن ماه فروشد		کشتی وجودم همه در بحر نهان شد
آن بحر بزد موج و خرد باز برآمد		و آوازه درافکند چنین گشت و چنان شد
آن بحر کفی کرد و به هر پاره از آن کف		نقشی ز فلان آمد و جسمی ز فلان شد
هر پاره کف جسم کز آن بحر نشان یافت		در حال گدازید و در آن بحر روان شد
بی دولت مخدومی شمس الحق تبریز		نی ماه توان دیدن و نی بحر توان شد

آن سرخ قبایی که چو مه پار برآمد		امسال در این خرقه زنگار برآمد
آن ترک که آن سال به یغماش بدیدی		آنست که امسال عرب وار برآمد
آن یار همانست اگر جامه دگر شد		آن جامه بدل کرد و دگربار برآمد
آن باده همانست اگر شیشه بدل شد		بنگر که چه خوش بر سر خمار برآمد
شب رفت حریفان صبوحی به کجایید		کان مشعله از روزن اسرار برآمد
رومی پنهان گشت چو دوران حبش دید		امروز در این لشکر جرار برآمد
شمس الحق تبریز رسیدست بگویید		کز چرخ صفا آن مه انوار برآمد

مهتاب برآمد کلک از گور برآمد		وز ریگ سیه چرده سقنقور برآمد
آنک از قلمش موسی و عیسیست مصور		از نفخه او دمدمه صور برآمد
در هاون اقبال عنایت گهری کوفت		صد دیده حق بین ز دل کور برآمد
از تف بهاری چه خبر یافت دل خاک		کز خاک سیه قافله مور برآمد
از بحر عسل‌هاش چه دید آن دل زنبور		با مشک عسل گله زنبور برآمد
در مخزن او کرم ضعیفی به چه ره یافت		کز وی خز و ابریشم موفور برآمد
بی دیده و بی‌گوش صدف رزق کجا یافت		تا حاصل در گشت و چو گنجور برآمد
نرم آهن و سنگی سوی انوار چه ره یافت		کز آهن و سنگی علم نور برآمد
بنگر که ز گلزار چه گلزار بخندید		وز سرمه چون قیر چه کافور برآمد
بی غازه و گلگونه گل آن رنگ کجا یافت		کافروخته از پرده مستور برآمد
در دولت و در عزت آن شاه نکوکار		این لشگر بشکسته چه منصور برآمد
یک سیب بنی دیدم در باغ جمالش		هر سیب که بشکافت از او حور برآمد
چون حور برآمد ز دل سیب بخندید		از خنده او حاجت رنجور برآمد
این هستی و این مستی و این جنبش مستان		زان باده مدان کز دل انگور برآمد
شمس الحق تبریز چو این شور برانگیخت		از مشرق جان آن مه مشهور برآمد

تدبیر کند بنده و تقدیر نداند		تدبیر به تقدیر خداوند نماند
بنده چو بیندیشد پیداست چه بیند		حیله بکند لیک خدایی نتواند
گامی دو چنان آید کو راست نهادست		وان گاه که داند که کجاهاش کشاند
استیزه مکن مملکت عشق طلب کن		کاین مملکتت از ملک الموت رهاند
باری تو بهل کام خود و نور خرد گیر		کاین کام تو را زود به ناکام رساند
اشکاری شه باش و مجو هیچ شکاری		کاشکار تو را باز اجل بازستاند
چون باز شهی رو به سوی طبله بازش		کان طبله تو را نوش دهد طبل نخواند
از شاه وفادارتر امروز کسی نیست		خر جانب او ران که تو را هیچ نراند
زندانی مرگند همه خلق یقین دان		محبوس تو را از تک زندان نرهاند
دانی که در این کوی رضا بانگ سگان چیست		تا هر که مخنث بود آن‌اش برماند
حاشا ز سواری که بود عاشق این راه		که بانگ سگ کوی دلش را بطپاند

چون بر رخ ما عکس جمال تو برآید		بر چهره ما خاک چو گلگونه نماید
خواهم که ز زنار دو صد خرقه نماید		ترسابچه گوید که بپوشان که نشاید
اشکم چو دهل گشته و دل حامل اسرار		چون نه مهه گشتست ندانی که بزاید
شاهیست دل اندر تن ماننده گاوی		وین گاو ببیند شه اگر ژاژ نخاید
وان دانه که افتاد در این هاون عشاق		هر سوی جهد لیک به ناچار بساید
از خانه عشق آنک بپرد چو کبوتر		هر جا که رود عاقبت کار بیاید
آیینه که شمس الحق تبریز بسازد		زنگار کجا گیرد و صیقل به چه باید

هر نکته که از زهر اجل تلختر آید		آن را چو بگوید لب تو چون شکر آید
در چاه زنخدان تو هر جان که وطن ساخت		زود از رسن زلف تو بر چرخ برآید
هین توشه ده از خوشه ابروی ظریفت		زان پیش که جان را ز تو وقت سفر آید
از دعوت و آواز خوشت بوی دل آید		لبیک زنم نفخه خون جگر آید

از بهر خدا عشق دگر یار مدارید		در مجلس جان فکر دگر کار مدارید
یار دگر و کار دگر کفر و محالست		در مجلس دین مذهب کفار مدارید
در مجلس جان فکر چنانست که گفتار		پنهان چو نمی‌ماند اضمار مدارید
گر بانگ نیاید ز فسا بوی بیاید		در دل نظر فاحشه آثار مدارید
آن حارس دل مشرف جان سخت غیورست		با غیرت او رو سوی اغیار مدارید
هر وسوسه را بحث و تفکر بمخوانید		هر گمشده را سرور و سالار مدارید
یاقوت کرم قوت شما بازنگیرد		خود را گرو نفس علف خوار مدارید
العزه لله جمیعا چو شنیدیت		خاطر به سوی سبلت و دستار مدارید
چون اول خط نقطه بد و آخر نقطه		خود را تبع گردش پرگار مدارید
در مشهد اعظم به تشهد بنشینید		هش را به سوی گنبد دوار مدارید
انکار بسوزد چو شهادت بفروزد		با شاهد حق نکرت انکار مدارید
یک نیم جهان کرکس و نیمیش چو مردار		هین چشم چو کرکس سوی مردار مدارید
آن نفس فریبنده که غرست و غرورست		هین عشق بر آن غره غرار مدارید
گه زلف برافشاند و گه جیب گشاید		گلگونه او را به جز از خار مدارید
او یار وفا نبود و از یار ببرد		آن ده دله را محرم اسرار مدارید
او باده بریزد عوضش سرکه فروشد		آن حامضه را ساقی و خمار مدارید
ما حلقه مستان خوش ساقی خویشیم		ما را سقط و بارد و هشیار مدارید
گر ناف دهی پشک فروشد عوض مشک		آن ناف ورا نافه تاتار مدارید
چون روح برآمد به سر منبر تذکیر		خود را سپس پرده گفتار مدارید

مرغان که کنون از قفس خویش جدایید		رخ باز نمایید و بگویید کجایید
کشتی شما ماند بر این آب شکسته		ماهی صفتان یک دم از این آب برآیید
یا قالب بشکست و بدان دوست رسیدست		یا دام بشد از کف و از صید جدایید
امروز شما هیزم آن آتش خویشید		یا آتشتان مرد شما نور خدایید
آن باد وبا گشت شما را فسرانید		یا باد صبا گشت به هر جا که درآیید
در هر سخن از جان شما هست جوابی		هر چند دهان را به جوابی نگشایید
در هاون ایام چه درها که شکستید		آن سرمه دیدست بسایید بسایید
ای آنک بزادیت چو در مرگ رسیدید		این زادن ثانیست بزایید بزایید
گر هند وگر ترک بزادیت دوم بار		پیدا شود آن روز که روبند گشایید
ور زانک سزیدیت به شمس الحق تبریز		والله که شما خاصبک روز سزایید

گر یک سر موی از رخ تو روی نماید		بر روی زمین خرقه و زنار نماند
آن را که دمی روی نمایی ز دو عالم		آن سوخته را جز غم تو کار نماند
گر برفکنی پرده از آن چهره زیبا		از چهره خورشید و مه آثار نماند
در خواب کنی سوختگان را ز می عشق		تا جز تو کسی محرم اسرار نماند

بگو دل را که گرد غم نگردد		ازیرا غم به خوردن کم نگردد
نبات آب و گل جمله غم آمد		که سور او به جز ماتم نگردد
مگرد ای مرغ دل پیرامن غم		که در غم پر و پا محکم نگردد
دل اندر بی‌غمی پری بیابد		که دیگر گرد این عالم نگردد
دلا این تن عدو کهنه تست		عدو کهنه خال و عم نگردد
دلا سر سخت کن کم کن ملولی		ملول اسرار را محرم نگردد
چو ماهی باش در دریای معنی		که جز با آب خوش همدم نگردد
ملالی نیست ماهی را ز دریا		که بی‌دریا خود او خرم نگردد
یکی دریاست در عالم نهانی		که در وی جز بنی آدم نگردد
ز حیوان تا که مردم وانبرد		درون آب حیوان هم نگردد
خموش از حرف زیرا مرد معنی		بگرد حرف لا و لم نگردد

دلم امروز خوی یار دارد		هوای روی چون گلنار دارد
که طاووس آن طرف پر می‌فشاند		که بلبل آن طرف تکرار دارد
صدای نای آن جا نکته گوید		نوای چنگ بس اسرار دارد
بگه برخیز فردا سوی او رو		که او عاشق چو من بسیار دارد
چو بگشاید رخان تو دل نگهدار		که بس آتش در آن رخسار دارد
ولیکن عقل کو آن لحظه دل را		که دل‌ها را لبش خمار دارد
ز ما کاری مجو چون داده‌ای می		که می مر مرد را بی‌کار دارد
دلم افتان و خیزان دوش آمد		که می مستی او اظهار دارد
دویدم پیش و گفتم باده خوردی		نمی‌ترسی که عقل انکار دارد
چو بو کردم دهانش را بدیدم		که بوی آن پری دیدار دارد
خداوندی شمس الدین تبریز		که بوی خالق جبار دارد
ز بو تا بوی فرقی بس عظیمست		و او بی‌حد و بی‌مقدار دارد

نثرنا فی ربیع الوصل بالورد		حنانینا فنعم الزوج و الفرد
ز رویت باغ و عبهر می‌توان کرد		ز زلفت مشک و عنبر می‌توان کرد
ز روی زرد همچون زعفرانم		جهانی را مزعفر می‌توان کرد
به یک دانه ز خرمنگاه ماهت		فلک‌ها را مسخر می‌توان کرد
تو آن خضری که از آب حیاتت		گدایان را سکندر می‌توان کرد
در آن حالی که حالم بازجویی		محالی را میسر می‌توان کرد
نخاف العین ترمینا بسو		فیا داود قدر حلقه السرد
به خود واگرد ای دل زانک از دل		ره پنهان به دلبر می‌توان کرد
جهان شش جهت را گر دری نیست		چو در دل آمدی در می‌توان کرد
درآ در دل که منظرگاه حقست		وگر هم نیست منظر می‌توان کرد
چو دردی ماند جان ما در این زیر		اگر زیرست از بر می‌توان کرد
ز گولی در جوال نفس رفتی		وگر نی ترک این خر می‌توان کرد
الا یا ساقیا هات الحمیا		لتکفینا عناء الحر و البرد
دل سنگین عشق ار نرم گردد		دل ار سنگست جوهر می‌توان کرد
بیار آن باده حمرا و درده		کز احمر عالم اخضر می‌توان کرد
از آن باده که پر و بال عیش است		ز هر جزوم کبوتر می‌توان کرد
از آن جرعه که از دریای فضل است		بهشت و حور و کوثر می‌توان کرد
چو تیرانداز گردد باده در خم		ز تیر باده اسپر می‌توان کرد
و اسکرنا به کاسات عظام		فان السکر دفع الهم و الحرد
چو باده در من آتش زد بدیدم		که از هر آب آذر می‌توان کرد
بیا ای مادر عشرت به خانه		که جان را فرش مادر می‌توان کرد
وگر در راه تو نامحرمانند		تو را از جام چادر می‌توان کرد
چو گشتی شیرگیر و شیرآشام		سزای شیر صفدر می‌توان کرد
بزن گردن امل‌ها را به باده		کز آن هر قطره خنجر می‌توان کرد
سقاهم ربهم برخوان و می نوش		که هر دم عیش دیگر می‌توان کرد
وگر ساغر نداری می بیاور		دهان را همچو ساغر می‌توان کرد
و اعتقنا به خمر من هموم		و جازی همنا بالدفع و الطرد

بیا ای زیرک و بر گول می‌خند		بیا ای راه دان بر غول می‌خند
چو در سلطان بی‌علت رسیدی		هلا بر علت و معلول می‌خند
اگر بر نفس نحسی دیو شد چیر		برو بر خاذل و مخذول می‌خند
چو مرده مرده‌ای را کرد معزول		تو خوش بر عازل و معزول می‌خند
مثال محتلم پندار عزلش		تو هم بر فاعل و مفعول می‌خند
یکی در خواب حاصل کرد ملکی		برو بر حاصل و محصول می‌خند
سؤالی گفت کوری پیش کری		دلا بر سائل و مسول می‌خند
وگر گوید فروشستم فلان را		هلا بر غاسل و مغسول می‌خند
چو نقدت دست داد از نقل بس کن		خمش بر ناقل و منقول می‌خند

اگر عالم همه پرخار باشد		دل عاشق همه گلزار باشد
وگر بی‌کار گردد چرخ گردون		جهان عاشقان بر کار باشد
همه غمگین شوند و جان عاشق		لطیف و خرم و عیار باشد
به عاشق ده تو هر جا شمع مرده‌ست		که او را صد هزار انوار باشد
وگر تنهاست عاشق نیست تنها		که با معشوق پنهان یار باشد
شراب عاشقان از سینه جوشد		حریف عشق در اسرار باشد
به صد وعده نباشد عشق خرسند		که مکر دلبران بسیار باشد
وگر بیمار بینی عاشقی را		نه شاهد بر سر بیمار باشد
سوار عشق شو وز ره میندیش		که اسب عشق بس رهوار باشد
به یک حمله تو را منزل رساند		اگر چه راه ناهموار باشد
علف خواری نداند جان عاشق		که جان عاشقان خمار باشد
ز شمس الدین تبریزی بیابی		دلی کو مست و بس هشیار باشد

تویی نقشی که جان‌ها برنتابد		که قند تو دهان‌ها برنتابد
جهان گر چه که صد رو در تو دارد		جمالت را جهان‌ها برنتابد
روان گشتند جان‌ها سوی عشقت		که با عشقت روان‌ها برنتابد
درون دل نهان نقشیست از تو		که لطفش را نهان‌ها برنتابد
چو خلوتگاه جان آیی خمش کن		که آن خلوت زبان‌ها برنتابد
بدو نیک ار ببینی نیک نبود		از آن بگذر کز آن‌ها برنتابد
بگو تو نام شمس الدین تبریز		که نامش را نشان‌ها برنتابد

دلی دارم که گرد غم نگردد		میی دارم که هرگز کم نگردد
دلی دارم که خوی عشق دارد		که جز با عاشقان همدم نگردد
خطی بستانم از میر سعادت		که دیگر غم در این عالم نگردد
چو خاص و عام آب خضر نوشند		دگر کس سخره ماتم نگردد
اگر فاسق بود زاهد کنندش		وگر زاهد بود بلعم نگردد
چو یابد نردبان بر چرخ شادی		ز غم چون چرخ پشتش خم نگردد
چو خرمشاه عشق از دل برون جست		که باشد که خوش و خرم نگردد
ز سایه طره‌های درهم او		ز هر همسایه‌ای درهم نگردد
بکن توبه ز گفتار ار چه توبه		از آن توبه شکن محکم نگردد

خنک جانی که او یاری پسندد		کز او دوریش خود صورت نبندد
تو باشی خنده و یار تو شادی		که بی‌شادی دهان کس نخندد
تو باشی سجده و یار تو تعظیم		که بی‌تعظیم هرگز سر نخنبد
تو باشی چون صدا و یار غارت		چو آوازی به نزد کوه و گنبد
تو آدینه بوی او وقت خطبه		نه ز آدینه جدا چون روز شنبد
نگر آخر دمی در نحن اقرب		نظر را تا نجنباند نجنبد
خیالی خوش دهد دل زان بنازد		خیالی زشت آرد دل بتندد
بر او مسخره آمد دل و جان		گه از صله گه از سیلیش رندد
مزن سیلی چنانک گیج گردم		ز گیجی دور افتم ز اصل و مسند
خمش تا درس گوید آن زبانی		که لا باشد به پیشش صد مهند
اگر گویی تو نی را هی خمش کن		بگوید با لبش گو ای مؤید

چمن جز عشق تو کاری ندارد		وگر دارد چو من باری ندارد
چه بی‌ذوقست آن کش عشق نبود		چه مرده‌ست آن که او یاری ندارد
به غیر قوت تن قوتی ننوشد		بجز دنیا سمن زاری ندارد
هر آنک ترک خر گوید ز مستی		غم پالان و افساری ندارد
ز خر رست و روان شد پابرهنه		به گلزاری که آن خاری ندارد
چه غم دارد که خر رفت و رسن برد		بر او خر چو مقداری ندارد
مشو غره به ازرق پوش گردون		که اندر زیر ایزاری ندارد
درافکن فتنه دیگر در این شهر		که دور عشق هنجاری ندارد
بدران پرده‌ها را زانک عاشق		ز بی‌شرمی غم و عاری ندارد
بزن آتش در این گفت و در آن کس		که در گفت تو اقراری ندارد

سماع صوفیان می درنگیرد		که آتش هیزمی را تر نگیرد
یقین می‌دانک جسمانیست آفت		مکوپ این دست تا پا برنگیرد
بیابد خلوت عشرت مسیحا		اگر مجلس ز گاو و خر نگیرد
چرا در بزم خلوت بی‌گرانان		دل ما عیش را از سر نگیرد
نه اصل این بنا باشد کلوخی		کلوخی لطف آن دلبر نگیرد
که چشم حقد یوسف را نداند		که بانگ چنگ گوش کر نگیرد
ز هر آهو نه صحرا مشک یابد		ز هر گاوی جهان عنبر نگیرد
ز هر نی ناله مشتاق ناید		و هر مرغی ز نی شکر نگیرد
چه داند لطف زهره زهره رفته		که او را گوشه چادر نگیرد
می جان را به جز جانی ننوشد		که جسمانی می انور نگیرد
نه هر ابری حریف ماه گردد		که اختر را به جز اختر نگیرد
اگر دلدار گیرد در جهان کس		از این دلدار ما خوشتر نگیرد
خداوند شمس دین آن نور تبریز		که هر کس را چو من چاکر نگیرد

رجب بیرون شد و شعبان درآمد		برون شد جان ز تن جانان درآمد
دم جهل و دم غفلت برون شد		دم عشق و دم غفران درآمد
بروید دل گل و نسرین و ریحان		چو از ابر کرم باران درآمد
دهان جمله غمگینان بخندد		بدین قندی که در دندان درآمد
چو خورشید آدمی زربفت پوشد		چو آن مه روی زرافشان درآمد
بزن دست و بگو ای مطرب عشق		که آن سرفتنه پاکوبان درآمد
اگر دی رفت باقی باد امروز		وگر عمر بشد عثمان درآمد
همه عمر گذشته بازآید		چو این اقبال جاویدان درآمد
چو در کشتی نوحی مست خفته		چه غم داری اگر طوفان درآمد
منور شد چو گردون خاک تبریز		چو شمس الدین در آن میدان درآمد

چو شب شد جملگان در خواب رفتند		همه چون ماهیان در آب رفتند
دو چشم عاشقان بیدار تا روز		همه شب سوی آن محراب رفتند
چو ایشان را حریف از اندرونست		چه غم دارند اگر اصحاب رفتند
همه در غصه و در تاب و عشاق		به سوی طره پرتاب رفتند
همه اندر غم اسباب و ایشان		قلنداروار بی‌اسباب رفتند
کی یابد گرد ایشان را که ایشان		چو برق و باد سخت اشتاب رفتند
تو چون دلوی بر بن دولاب می‌گرد		که ایشان برتر از دولاب رفتند
ببین آن‌ها که بند سیم بودند		درون خاک چون سیماب رفتند
ببین آن‌ها که سیمین بر گزیدند		به روی سرخ چون عناب رفتند

پریر آن چهره یارم چه خوش بود		عتاب و ناز دلدارم چه خوش بود
به یادم نیست هیچ آن ماجراها		ولیکن زین خبر دارم چه خوش بود
در آن بزم و در آن جمع و در آن عیش		میان باغ و گلزارم چه خوش بود
اگر چه مست جام عشق بودم		رخ معشوق هشیارم چه خوش بود

دلم را ناله سرنای باید		که از سرنای بوی یار آید
به جان خواهم نوای عاشقانه		کز آن ناله جمال جان نماید
همی‌نالم که از غم بار دارم		عجب این جان نالان تا چه زاید
بگو ای نای حال عاشقان را		که آواز تو جان می‌آزماید
ببین ای جان من کز بانگ طاسی		مه بگرفته چون وا می‌گشاید
بخوان بر سینه دل این عزیمت		که تا فریاد از پریان برآید
چو ناله مونس رنجور گردد		گرش گویی خمش کن هم نشاید

بگویم خفیه تا خواجه نرنجد		که آن دلبر همی در بر نگنجد
ز مستی من ترازو را شکستم		ترازو کان گوهر را نسنجد
بتان را جمله زو بدرید سربند		که ماده گرگ با یوسف نغنجد
هم از جمله سیه روییست آن نیز		که پیش رومیی زنجی بزنجد
قراضه کیست پیش شمس تبریز		که گنج زر بیارد یا بگنجد

کسی کز غمزه‌ای صد عقل بندد		گر او بر ما نخندد پس که خندد
اگر تسخر کند بر چرخ و خورشید		بود انصاف و انصاف آن پسندد
دلا می‌جوش همچون موج دریا		که گر دریا بیارامد بگندد
چو خورشیدی و از خود پاک گشتی		ز تو چنگ اجل جز غم نرندد
شکرشیرینی گفتن رها کن		ولیکن کان قندی چون نقندد

چنان کز غم دل دانا گریزد		دو چندان غم ز پیش ما گریزد
مگر ما شحنه‌ایم و غم چو دزدست		چو ما را دید جا از جا گریزد
بغرد شیر عشق و گله غم		چو صید از شیر در صحرا گریزد
ز نابینا برهنه غم ندارد		ز پیش دیده بینا گریزد
مرا سوداست تا غم را ببینم		ولیکن غم از این سودا گریزد
همه عالم به دست غم زبونند		چو او بیند مرا تنها گریزد
اگر بالا روم پستی گریزد		وگر پستی روم بالا گریزد
خمش باشم بود کاین غم درافتد		غلط خود غم ز ناگویا گریزد

هر آن دل‌ها که بی‌تو شاد باشد		چو خاشاکی میان باد باشد
چو مرغ خانگی کز اوج پرد		چو شاگردی که بی‌استاد باشد
چه ماند صورتی کز خود تراشی		بدان شاهی که حوری زاد باشد
چه ماند هیبت شمشیر چوبین		به شمشیری که از پولاد باشد
تو عهدی کرده چون روح بودی		ولیکن کی تو را آن یاد باشد
اگر منکر شوی من صبر دارم		بدان روزی که روز داد باشد

سگ ار چه بی‌فغان و شر نباشد		سگ ما چون سگ دیگر نباشد
شنو از مصطفی کو گفت دیوم		مسلمان شد دگر کافر نباشد
سگ اصحاب کهف و نفس پاکان		اگر بر در بود بر در نباشد
سگ اصحاب را خوی سگی نیست		گر این سر سگ نمود آن سر نباشد
که موسی را درخت آن شب چو اختر		نمود آذر ولیک آذر نباشد

عجب آن دلبر زیبا کجا شد		عجب آن سرو خوش بالا کجا شد
میان ما چو شمعی نور می‌داد		کجا شد ای عجب بی‌ما کجا شد
دلم چون برگ می‌لرزد همه روز		که دلبر نیم شب تنها کجا شد
برو بر ره بپرس از رهگذریان		که آن همراه جان افزا کجا شد
برو در باغ پرس از باغبانان		که آن شاخ گل رعنا کجا شد
برو بر بام پرس از پاسبانان		که آن سلطان بی‌همتا کجا شد
چو دیوانه همی‌گردم به صحرا		که آن آهو در این صحرا کجا شد
دو چشم من چو جیحون شد ز گریه		که آن گوهر در این دریا کجا شد
ز ماه و زهره می‌پرسم همه شب		که آن مه رو بر این بالا کجا شد
چو آن ماست چون با دیگرانست		چو این جا نیست او آن جا کجا شد
دل و جانش چو با الله پیوست		اگر زین آب و گل شد لاکجا شد
بگو روشن که شمس الدین تبریز		چو گفت الشمس لا یخفی کجا شد

به صورت یار من چون خشمگین شد		دلم گفت اه مگر با من به کین شد
به صد وادی فرورفتم به سودا		که چه چاره که چاره گر چنین شد
به سوی آسمان رفتم چو دیوان		از این درد آسمان من زمین شد
مرا گفتند راه راست برگیر		چه ره گیرم که یار راستین شد
مرا هم راه و همراهست یارم		که روی او مرا ایمان و دین شد
به زیر گلبنش هر کس که بنشست		سعادت با نشستش همنشین شد
در این گفتارم آن معنی طلب کن		نفس‌های خوشم او را کمین شد
ازیرا اسم‌ها عین مسماست		ز عین اسم آدم عین بین شد
اگر خواهی که عین جمع باشی		همین شد چاره و درمان همین شد
مخوان این گنج نامه دیگر ای جان		که این گنج از پی حکمت دفین شد
به کهگل چون بپوشم آفتابی		جهانی کی درون آستین شد
اگر تو زین ملولی وای بر تو		که تو پیرار مردی این یقین شد
زره بر آب می‌دان این سخن را		همان آبست الا شکل چین شد
ز خود محجوبشان کردم به گفتن		به پیش حاسدان واجب چنین شد
خمش باشم لب از گفتن ببندم		که مشتی بیس با پیری قرین شد

چو دیوم عاشق آن یک پری شد		ز دیو خویشتن یک سر بری شد
چو ناگاهان بدیدش همچو برقی		برون پرید عقلش را سری شد
در انگشت پری مهر سلیمان		چو دید آن جان و دل در چاکری شد
چو سر چاکری عشق دریافت		فراز هفت چرخ مهتری شد
چو لب تر کرد او از جام عشقش		بدان خشکی لب او از تری شد
چو شد او مشتری عشق جنی		کمینه بندگانش مشتری شد
چو گاوی بود بی‌جان و زبان دیو		بداد جان و عشقش سامری شد
همه جور و جفا و محنت عشق		بر او شیرین چو مهر مادری شد
مگر درد فراق و جور هجران		که تاب آن نبودش زان بری شد
ز دست هجر او تا پیش مخدوم		که شمس الدینست بهر داوری شد
چو دیو آمد به پیشش خاک بوسید		از آتش با ملایک همپری شد
از آن مستی به تبریز است گردان		که از جانش هوای کافری شد

نگارا مردگان از جان چه دانند		کلاغان قدر تابستان چه دانند
بر بیگانگان تا چند باشی		بیا جان قدر تو ایشان چه دانند
بپوشان قد خوبت را از ایشان		که کوران سرو در بستان چه دانند
خرامان جانب میدان خویش آ		مباش آن جا خران میدان چه دانند
بزن چوگان خود را بر در ما		که خامان لطف آن چوگان چه دانند
بهل ویرانه بر جغدان منکر		که جغدان شهر آبادان چه دانند
چه دانند ملک دل را تن پرستان		گدایان طبع سلطانان چه دانند
یکی مشتی از این بی‌دست و بی‌پا		حدیث رستم دستان چه دانند

کسی که غیر این سوداش نبود		ز ذوق ماش یاد ماش نبود
مثال گوی در میدان حیرت		دوان باشد اگر چه پاش نبود
وجودی که نرست از سایه خوش		پناه سایه عنقاش نبود
نماید آینه سیمای هر کس		ازیرا صورت و سیماش نبود
به روزی صد هزاران عیب و خوبی		بگوید آینه غوغاش نبود
ندارد آینه با زشت بغضی		هوای چهره زیباش نبود
دهانی زین شکر مجروح گردد		که دندان‌های شکرخاش نبود
به پرهای عجب دل برپریدی		ولیک از دام او پرواش نبود
برو چون مه پی خورشید می‌کاه		که بی‌کاهش جمال افزاش نبود

یکی لحظه از او دوری نباید		کز آن دوری خرابی‌ها فزاید
تو می‌گویی که بازآیم چه باشد		تو بازآیی اگر دل در گشاید
بسی این کار را آسان گرفتند		بسی دشوارها آسان نماید
چرا آسان نماید کار دشوار		که تقدیر از کمین عقلت رباید
به هر حالی که باشی پیش او باش		که از نزدیک بودن مهر زاید
اگر تو پاک و ناپاکی بمگریز		که پاکی‌ها ز نزدیکی فزاید
چنانک تن بساید بر تن یار		به دیدن جان او بر جان بساید
چو پا واپس کشد یک روز از دوست		خطر باشد که عمری دست خاید
جدایی را چرا می‌آزمایی		کسی مر زهر را چون آزماید
گیاهی باش سبز از آب شوقش		میندیش از خری کو ژاژ خاید
سرک بر آستان نه همچو مسمار		که گردون این چنین سر را نساید

ز خاک من اگر گندم برآید		از آن گر نان پزی مستی فزاید
خمیر و نانبا دیوانه گردد		تنورش بیت مستانه سراید
اگر بر گور من آیی زیارت		تو را خرپشته‌ام رقصان نماید
میا بی‌دف به گور من برادر		که در بزم خدا غمگین نشاید
زنخ بربسته و در گور خفته		دهان افیون و نقل یار خاید
بدری زان کفن بر سینه بندی		خراباتی ز جانت درگشاید
ز هر سو بانگ جنگ و چنگ مستان		ز هر کاری به لابد کار زاید
مرا حق از می عشق آفریده‌ست		همان عشقم اگر مرگم بساید
منم مستی و اصل من می عشق		بگو از می به جز مستی چه آید
به برج روح شمس الدین تبریز		بپرد روح من یک دم نپاید

ز رویت دسته گل می‌توان کرد		ز زلفت شاخ سنبل می‌توان کرد
ز قد پرخم من در ره عشق		بر آب چشم من پل می‌توان کرد
ز اشک خون همچون اطلس من		براق عشق را جل می‌توان کرد
ز هر حلقه از آن زلفین پربند		پر گردن کشان غل می‌توان کرد
تو دریایی و من یک قطره ای جان		ولیکن جزو را کل می‌توان کرد
دلم صدپاره شد هر پاره نالان		که از هر پاره بلبل می‌توان کرد
تو قاف قندی و من لام لب تلخ		ز قاف و لام ما قل می‌توان کرد
مرا همشیره است اندیشه تو		از این شیره بسی مل می‌توان کرد
رهی دورست و جان من پیاده		ولی دل را چو دلدل می‌توان کرد
خمش کن زان که بی‌گفت زبانی		جهان پربانگ و غلغل می‌توان کرد

دل با دل دوست در حنین باشد		گویای خموش همچنین باشد
گویم سخن و زبان نجنبانم		چون گوش حسود در کمین باشد
دانم که زبان و گوش غمازند		با دل گویم که دل امین باشد
صد شعلهٔ آتش است در دیده		از نکته دل که آتشین باشد
خود طرفه‌تر این که در دل آتش		چندین گل و سرو و یاسمین باشد
زان آتش باغ سبزتر گردد		تا آتش و آب همنشین باشد
ای روح مقیم مرغزاری تو		کان جا دل و عقل دانه چین باشد
آن سوی که کفر و دین نمی‌گنجد		کی ما و من فلان دین باشد

ای مطرب جان چو دف به دست آمد		این پرده بزن که یار مست آمد
چون چهره نمود آن بت زیبا		ماه از سوی چرخ بت پرست آمد
ذرات جهان به عشق آن خورشید		رقصان ز عدم به سوی هست آمد
غمگین ز چیی مگر تو را غولی		از راه ببرد و همنشست آمد
زان غول ببر بگیر سغراقی		کان بر کف عشق از الست آمد
این پرده بزن که مشتری از چرخ		از بهر شکستگان به پست آمد
در حلقه این شکستگان گردید		کان دولت و بخت در شکست آمد
این عشرت و عیش چون نماز آمد		وین دردی درد آبدست آمد
خامش کن و در خمش تماشا کن		بلبل از گفت پای بست آمد

کی باشد کاین قفس چمن گردد		و اندرخور گام و کام من گردد
این زهر کشنده انگبین بخشد		وین خار خلنده یاسمن گردد
آن ماه دو هفته در کنار آید		وز غصه حسود ممتحن گردد
آن یوسف مصر الصلا گوید		یعقوب قرین پیرهن گردد
بر ما خورشید سایه اندازد		وان شمع مقیم این لگن گردد
آن چنگ نشاط ساز نو یابد		وین گوش حریف تن تنن گردد
در خرمن ماه سنبله کوبیم		چون نور سهیل در یمن گردد
خم‌های شراب عشق برجوشد		هنگام کباب و بابزن گردد
سیمرغ هوای ما ز قاف آید		دام شبلی و بوالحسن گردد
هر ذره مثال آفتاب آید		هر قطره به موهبت عدن گردد
هر بره ز گرگ شیر آشامد		هر پیل انیس کرگدن گردد
ز انبوهی دلبران و مه رویان		هر گوشه شهر ما ختن گردد
هر عاشق بی‌مراد سرگشته		مستغرق عشق باختن گردد
چون قالب مرده جان نو یابد		فارغ ز لفافه و کفن گردد
آن عقل فضول در جنون آید		هوش از بن گوش مرتهن گردد
جان و دل صد هزار دیوانه		از بوسه یار خوش دهن گردد
آن روز که جان جمله مخموران		ساقی هزار انجمن گردد
وان کس که سبال می‌زدی بر عشق		در عشق شهیر مرد و زن گردد
در چاه فراق هر کی افتاده‌ست		ره یابد و همره رسن گردد
باقیش مگو درون دل می‌دار		آن به که سخن در آن وطن گردد

روی تو به رنگریز کان ماند		زلف تو به نقش بند جان ماند
گر سایه برگ گل فتد بر تو		بر عارض نازکت نشان ماند
روزی گذرد ز هجر تو سالی		مسکین عاشق چنان جوان ماند
دلتنگ نیم اگر چه دل تنگم		کآخر دل من بدان دهان ماند
در چشم من آی تا تو هم بینی		یک تن که به صد هزار جان ماند

دوش از بت من جهان چه می‌شد		وز ماه من آسمان چه می‌شد
در پیش رخش چه رقص می‌کرد		وز آتش عشق جان چه می‌شد
چشم از نظرش چه مست می‌گشت		وز قند لبش دهان چه می‌شد
از تیر مژه چه صید می‌کرد		وان ابروی چون کمان چه می‌شد
می‌شد که به لاله رنگ بخشد		ور نی سوی گلستان چه می‌شد
آن لحظه به سبزه گل چه می‌گفت		وز نرگسش ارغوان چه می‌شد
جز از پی نور بخش کردن		بر چرخ دوان دوان چه می‌شد
گر زانک نه لطف بی‌کران داشت		آن ماه در این میان چه می‌شد
بنمود ز لامکان جمالی		یا رب که از او مکان چه می‌شد
بگشاد نقاب بی‌نشانی		وین عالم بانشان چه می‌شد
شب رفت و بماند روز مطلق		وین عقل چو پاسبان چه می‌شد
از دیده غیب شمس تبریز		این دیده غیب دان چه می‌شد

ای عشق که جمله از تو شادند		وز نور تو عاشقان بزادند
تو پادشهی و جمله عشاق		همرنگ تو پادشه نژادند
هر کس که سری و دیده‌ای داشت		دیدند تو را سری نهادند
خورشید تویی و ذره از توست		وان نور به نور بازدادند
چون بوی عنایت تو باشد		زالان همه رستم جهادند
چون از بر تو مدد نباشد		گر حمزه و رستمند بادند
ای دل برجه که ماه رویان		از پرده غیب رو گشادند
مستند و طریق خانه دانند		زیرا که نه مست از فسادند
تا عشق زید زیند ایشان		تا یاد بود همه به یادند

هر چند که بلبلان گزینند		مرغان دگر خمش نشینند
خود گیر که خرمنی ندارند		نه از خرمن فقر دانه چینند
از حلقه برون نه‌ایم ما نیز		هر چند که آن شهان نگینند
گر ولوله مرا نخواهند		از بهر چه کارم آفرینند
شیرین و ترش مراد شاهست		دو دیگ نهاده بهر اینند
بایست بود ترش به مطبخ		چون مخموران بدان رهینند
هر حالت ما غذای قومیست		زین اغذیه غیبیان سمینند
مرغان ضمیر از آسمانند		روزی دو سه بسته زمینند
زانشان ز فلک گسیل کردند		هر چند ستارگان دینند
تا قدر وصال حق بدانند		تا درد فراق حق بینند
بر خاک قراضه گر بریزند		آن را نهلند و برگزینند
شمس تبریز کم سخن بود		شاهان همه صابر و امینند

رفتیم بقیه را بقا باد		لابد برود هر آنک او زاد
پنگان فلک ندید هرگز		طشتی که ز بام درنیفتاد
چندین مدوید کاندر این خاک		شاگرد همان شدست کاستاد
ای خوب مناز کاندر آن گور		بس شیرینست لا چو فرهاد
آخر چه وفا کند بنایی		کاستون ویست پاره‌ای باد
گر بد بودیم بد ببردیم		ور نیک بدیم یادتان باد
گر اوحد دهر خویش باشی		امروز روان شوی چو آحاد
تنها ماندن اگر نخواهی		از طاعت و خیر ساز اولاد
آن رشته نور غیب باقیست		کانست لباب روح اوتاد
آن جوهر عشق کان خلاصه‌ست		آن باقی ماند تا به آباد
این ریگ روان چو بی‌قرارست		شکل دگر افکنند بنیاد
چون کشتی نوحم اندر این خشک		کان طوفانست ختم میعاد
زان خانه نوح کشتیی بود		کز غیب بدید موج مرصاد
خفتیم میانه خموشان		کز حد بردیم بانگ و فریاد

جانی که ز نور مصطفی زاد		با او تو مگو ز داد و بیداد
هرگز ماهی سباحت آموخت		آزادی جست سرو آزاد
خاری که ز گلبن طرب رست		گلزار به روی او شود شاد
دورست رواق‌های شادی		از آتش و آب و خاک و از باد
زین چار بسیط چون چلیپا		ترکیب موحدان برون باد
زان سو فلکیست نیک روشن		زان سو ملکیست بسته مرصاد
کمتر بخشش دو چشم بخشد		بینا و حکیم و تیز و استاد
با دیده جان چو واپس آیی		در عالم آب و گل به ارشاد
بینی تو و دیگران نبینند		هر سو نوری به رسم میلاد
در هر ابری هزار خورشید		در هر ویران بهشت آباد
تختی بنهی به قصر مردان		هم خیمه زنی به بام اوتاد
بویی ببری ز شمس تبریز		کو را است ملک مطیع و منقاد

آن کز دهن تو رنگ دارد		انصاف که رزق تنگ دارد
وان کس که جدل ببست با تو		با عمر عزیز جنگ دارد
ماهی که بیافت آب حیوان		بر خشک چرا درنگ دارد
در آینه عکس قیصر روم		گر نیست بدانک زنگ دارد
در قدس دلت چو خوک دیدی		ملک قدست فرنگ دارد
ما را باری نگار خوش قول		اندر بر خود چو چنگ دارد
زان زخمه او همیشه این چنگ		پس تن تن و بس ترنگ دارد
هر ذره که پای کوفت با ما		از مشرق چرخ ننگ دارد
هر جان که در این روش بلنگد		جان تو که عذر لنگ دارد
زیرا کاین بحر بس کریمست		آن نیست که او نهنگ دارد
سگ طبع کسی که با چنین شیر		او سرکشی پلنگ دارد
سنگین جانی که با چنین لعل		سودای کلوخ و سنگ دارد
خامش کن و جاه گفت کم جوی		کاین جاه مزاج بنگ دارد

این قافله بار ما ندارد		از آتش یار ما ندارد
هر چند درخت‌های سبزند		بویی ز بهار ما ندارد
جان تو چو گلشنست لیکن		دلخسته به خار ما ندارد
بحریست دل تو در حقایق		کو جوش کنار ما ندارد
هر چند که کوه برقرارست		والله که قرار ما ندارد
جانی که به هر صبوح مستست		بویی ز خمار ما ندارد
آن مطرب آسمان که زهره‌ست		هم طاقت کار ما ندارد
از شیر خدای پرس ما را		هر شیر قفار ما ندارد
منمای تو نقد شمس تبریز		آن را که عیار ما ندارد

بیچاره کسی که زر ندارد		وز معدن زر خبر ندارد
بیچاره دلی که ماند بی‌تو		طوطیست ولی شکر ندارد
دارد هنر و هزار دولت		افسوس که آن دگر ندارد
می‌گوید دست جام بخشش		ما بدهیمش اگر ندارد
بر وی ریزییم آب حیوان		گر آب بر آن جگر ندارد
بی برگان را دهیم برگی		زان برگ که شاخ تر ندارد
آن‌ها که ز ما خبر ندارند		گویند دعا اثر ندارد
نزدیک آمد که دیده بخشیم		آن را که به ما نظر ندارد
خاموش که مشکلات جان را		جز دست خدای برندارد

دل بی‌لطف تو جان ندارد		جان بی‌تو سر جهان ندارد
عقل ار چه شگرف کدخداییست		بی خوان تو آب و نان ندارد
خورشید چو دید خاک کویت		هرگز سر آسمان ندارد
گلنار چو دید گلشن جان		زین پس سر بوستان ندارد
در دولت تو سیه گلیمی		گر سود کند زیان ندارد
بی ماه تو شب سیه گلیمست		این دارد و آن و آن ندارد
دارد ز ستاره‌ها هزاران		بی ماه چراغدان ندارد
بی گفت تو گوش نیست جان را		بی گوش تو جان زبان ندارد
وان جان غریب در تظلم		می‌نالد و ترجمان ندارد
لیکن رخ زرد او گواهست		و اشکی که غمش نهان ندارد
غماز شوم بود دم سرد		آن دم که دم خران ندارد
اصل دم سرد مهر جانست		کان را مه مهر جان ندارد
چون دل سبکش کند بهارت		صد گونه غمش گران ندارد
آن عشق جوان چو نوبهارت		جز پیران را جوان ندارد
تا چند نشان دهی خمش کن		کان اصل نشان نشان ندارد
بگذار نشان چو شمس تبریز		آن شمس که او کران ندارد

آن کس که ز تو نشان ندارد		گر خورشیدست آن ندارد
ما بر در و بام عشق حیران		آن بام که نردبان ندارد
دل چون چنگست و عشق زخمه		پس دل به چه دل فغان ندارد
امروز فغان عاشقان را		بشنو که تو را زیان ندارد
هر ذره پر از فغان و ناله‌ست		اما چه کند زیان ندارد
رقص است زبان ذره زیرا		جز رقص دگر بیان ندارد
هر سو نگران تست دل‌ها		وان سو که تویی گمان ندارد
این عالم را کرانه‌ای هست		عشق من و تو کران ندارد
مانند خیال تو ندیدم		بوسه دهد و دهان ندارد
ماننده غمزه‌ات ندیدم		تیر اندازد کمان ندارد
دادی کمری که بر میان بند		طفل دل من میان ندارد
گفتی که به سوی ما روان شو		بی لطف تو جان روان ندارد

بیچاره کسی که می ندارد		غوره به سلف همی‌فشارد
بیچاره زمین که شوره باشد		وین ابر کرم بر او نبارد
باری دل من صبوح مستست		وام شب دوش می‌گزارد
گفتم به صبوح خفتگان را		پامزد ویم که سر برآرد
امروز گریخت شرم از من		او بر کف مست کی نگارد
ساقیست گرفته گوشم امروز		یک لحظه مرا نمی‌گذارد
جام چو عصاش اژدها شد		بر قبطی عقل می‌گمارد
خاموش و ببین که خم مستان		چون جام شریف می‌سپارد

آن خواجه خوش لقا چه دارد		آیینه‌اش از صفا چه دارد
هان تا نروی تو در جوالش		رختش بطلب که تا چه دارد
اندر سخنش کشان و بو گیر		کز بوی می بقا چه دارد
در گلشن ذوق او فرورو		کز نرگس و لاله‌ها چه دارد
هر چند کز انبیا بلافید		از گوهر انبیا چه دارد
گر چه صلوات می‌فرستند		از صفوت مصطفی چه دارد
یا سایه خود بر او مینداز		کو خود چه کس است یا چه دارد
در ساقی خویش چنگ درزن		مندیش که آن سه تا چه دارد
عمری پی زید و عمرو بردی		زین پس بنگر خدا چه دارد
از سرمجموع اصل مگذر		کاین اصل جدا جدا چه دارد
این کاه سخن دگر مپیما		بندیش که کهربا چه دارد

آن خواجه خوش لقا چه دارد		بازار مرا بها چه دارد
او عشوه دهد از او تو مشنو		رختش بطلب که تا چه دارد
نقدش برکش ببین که چندست		در نقد دگر دغا چه دارد
گر دست و ترازوی نداری		تا برکشی کز صفا چه دارد
اندر سخنش کشان و بو گیر		کز بوی می بقا چه دارد
شاد آن که بجست جان خود را		کز حالت مرتضا چه دارد
در خویش ز اولیا چه بیند		وز لذت انبیا چه دارد
گفتم به قلندری که بنگر		کان چرخ که شد دوتا چه دارد
گفتا که فراغتیست ما را		کو خود چه کس است یا چه دارد
مستم ز خدا و سخت مستم		سبحان الله خدا چه دارد
از رحمت شمس دین تبریز		هر سینه جدا جدا چه دارد

پرکندگی از نفاق خیزد		پیروزی از اتفاق خیزد
تو ناز کنی و یار تو ناز		چون ناز دو شد طلاق خیزد
ور زان که نیاز پیش آری		صد وصلت و صد عناق خیزد
از ناز شود ولایتی تنگ		در دل سفر عراق خیزد
تو خون تکبر ار نریزی		خون جوش کند خناق خیزد
رو دردی ناز را بپالا		زیرا طرب از رواق خیزد
یار آن طلبد که ذوق یابد		زیرا طلب از مذاق خیزد
یارست نه چوب مشکن او را		چون برشکنی طراق خیزد
این بانگ طراق چوب ما را		دانیم که از فراق خیزد

آن کس که ز جان خود نترسد		از کشتن نیک و بد نترسد
وان کس که بدید حسن یوسف		از حاسد و از حسد نترسد
آن کس که هوای شاه دارد		از لشکر بی‌عدد نترسد
آخر حیوان ز ذوق صحبت		از جفته و از لگد نترسد
آن کس که سعادت ازل دید		از عاقبت ابد نترسد
چون کوه احد دلی بباید		تا او ز جز احد نترسد
مرغی که ز دام نفس خود رست		هر جای که برپرد نترسد
هر جای که هست گنج گنجست		کشته احد از لحد نترسد
هر جانوری کز اصل آبست		گر غرقه شود عمد نترسد
هر تن که سرشته بهشتست		بر دوزخ برزند نترسد
وان را که مدد از اندرونست		زین عالم بی‌مدد نترسد
از ابلهیست نی شجاعت		گر جاهل از خرد نترسد
خود سر نبدست آن خسی را		کز عشق تو پا کشد نترسد
این مایه لعنتست کابله		دل‌های شهان خلد نترسد
هم پرده خویش می‌درد کو		پرده من و تو درد نترسد
پازهر چو نیستش چرا او		زهر دنیا خورد نترسد
در حضرت آن چنان رقیبی		در شاهد بنگرد نترسد
زنهار به سر برو بدان ره		کان جا دلت از رصد نترسد
صراف کمین درست و آن دزد		از کیسه درم برد نترسد
آن جا گرگان همه شبانند		آن جا مردی ز صد نترسد
آن جا من و تو و او نباشد		چون وام ز خود ستد نترسد
هرگز دل تو ز تو نرنجد		هرگز ذقنت ز خد نترسد
گلشن ز بهار و باغ سوسن		وز سرو لطیف قد نترسد
چون گل بشکفت و روی خود دید		زان پس ز قبول و رد نترسد
بس کن هر چند تا قیامت		این بحر گهر دهد نترسد

آن جا که چو تو نگار باشد		سالوس و حفاظ عار باشد
سالوس و حیل کنار گیرد		چون رحمت بی‌کنار باشد
بوسی به دغا ربودم از تو		ای دوست دغا سه بار باشد
امروز وفا کن آن سوم را		امروز یکی هزار باشد
من جوی و تو آب و بوسه آب		هم بر لب جویبار باشد
از بوسه آب بر لب جوی		اشکوفه و سبزه زار باشد
از سبزه چه کم شود که سبزه		در دیده خیره خار باشد
موسی ز عصا چرا گریزد		گر بر فرعون مار باشد
بر فرعونان که نیل خون گشت		بر مؤمن خوشگوار باشد
هرگز نرمد خلیل ز آتش		گر بر نمرود نار باشد
یعقوب کجا رمد ز یوسف		گر بر پسرانش بار باشد
آن باد بهار جان باغست		بر شوره اگر غبار باشد
زان باغ درخت برگ یابد		اشکوفه بر او سوار باشد
احمد چو تو راست پس ز بوجهل		عشقا سزدت که عار باشد
این را بر دست و آن بدین مات		کار دنیا قمار باشد
آن کس که ز بخت خود گریزد		بگریخته شرمسار باشد
هین دام منه به صید خرگوش		تا شیر تو را شکار باشد
ای دل ز عبیر عشق کم گوی		خود بو برد آن که یار باشد

ای کز تو همه جفا وفا شد		آن عهد و وفای تو کجا شد
با روی تو سور شد عزاها		بی روی تو سورها عزا شد
شد بی‌قدمت سرا خرابه		باز از تو خرابه‌ها سرا شد
از دعوت تو فنا شود هست		وز هجر تو هست‌ها فنا شد
ای کشته مرا به جرم آنک		از من راضی به جان چرا شد
آن تخم عطای تست در جان		کو را کف دست باسخا شد
اعنات مهیجست جان را		ور نی ز چه روی جان گدا شد
گر عاشق داد نیست جودت		پس جان ز چه عاشق دعا شد
زد پرتو ساقییت بر ابر		کز عکس تو ابرها سقا شد
زد عکس صبوری تو بر کوه		تسکین زمین و متکا شد
زد عکس بلندی تو بر چرخ		معنی تو صورت سما شد
از حسن تو خاک هم خبر یافت		شد یوسف خوب و دلربا شد
از گفت بدار چنگ کز وی		بی گفت تو فهم بانوا شد

روزم به عیادت شب آمد		جانم به زیارت لب آمد
از بس که شنید یاربم چرخ		از یارب من به یارب آمد
یار آمد و جام باده بر کف		زان می که خلاف مذهب آمد
هر بار ز جرعه مست بودم		این بار قدح لبالب آمد
عالم به خمار اوست معجب		پس وی چه عجب که معجب آمد
بر هر فلکی که ماه او تافت		خورشید کمینه کوکب آمد
گویی مه نو سواره دیدش		کز عشق چو نعل مرکب آمد
این بس نبود شرف جهان را		کو روح و جهان چو قالب آمد
شاد آن دل روشنی که بیند		دل را که چه سان مقرب آمد
از پرتو دل جهان پرگل		زیبا و خوش و مؤدب آمد
هر میوه به وقت خویش سر کرد		هر فصل چه سان مرتب آمد
بس کن که به پیش ناطق کل		گویای خمش مهذب آمد
بس کن که عروس جان ز جلوه		با نامحرم معذب آمد
من بس نکنم که بی‌دلان را		این کلبشکر مجرب آمد
من بس نکنم به کوری آنک		اندر ره دین مذبذب آمد
خامش که به گفت حاجتی نیست		چون جذب فرغت فانصب آمد
خود گفتن بنده جذب حقست		کز بنده به بنده اقرب آمد

آن یوسف خوش عذار آمد		وان عیسی روزگار آمد
وان سنجق صد هزار نصرت		بر موکب نوبهار آمد
ای کار تو مرده زنده کردن		برخیز که روز کار آمد
شیری که به صید شیر گیرد		سرمست به مرغزار آمد
دی رفت و پریر نقد بستان		کان نقد خوش عیار آمد
این شهر امروز چون بهشتست		می‌گوید شهریار آمد
می‌زن دهلی که روز عیدست		می‌کن طربی که یار آمد
ماهی از غیب سر برون کرد		کاین مه بر او غبار آمد
از خوبی آن قرار جان‌ها		عالم همه بی‌قرار آمد
هین دامن عشق برگشایید		کز چرخ نهم نثار آمد
ای مرغ غریب پربریده		بر جای دو پر چهار آمد
هان ای دل بسته سینه بگشا		کان گمشده در کنار آمد
ای پای بیا و پای می‌کوب		کان سرده نامدار آمد
از پیر مگو که او جوان شد		وز پار مگو که پار آمد
گفتی با شه چه عذر گویم		خود شاه به اعتذار آمد
گفتی که کجا رهم ز دستش		دستش همه دستیار آمد
ناری دیدی و نور آمد		خونی دیدی عقار آمد
آن کس که ز بخت خود گریزد		بگریخته شرمسار آمد
خامش کن و لطف‌هاش مشمر		لطفیست که بی‌شمار آمد

برخیز که ساقی اندرآمد		وان جان هزار دلبر آمد
آمد می ناب وز پی نقل		بادام و نبات و شکر آمد
آن جان و جهان رسید و از وی		صد جان جهان مصور آمد
مشک آمد پیش طره او		کان طره ز حسن بر سر آمد
زد حلقه مشک فام و می‌گفت		بگشای که بنده عنبر آمد
از تابش لعل او چه گویم		کز لعل و عقیق برتر آمد
زان سنبل ابروش حیاتم		با برگ و لطیف و اخضر آمد
درده می خام و بین که ما را		در مجلس خام دیگر آمد
آن رایت سرخ کز نهیبش		اسپاه فرج مظفر آمد
هر کار که بسته گشت و مشکل		آن کار بدو میسر آمد
می ده که سر سخن ندارم		زیرا که سخن چو لنگر آمد

جان از سفر دراز آمد		بر خاک در تو بازآمد
در نقد وجود هر چه زر بود		از گنج عدم به گاز آمد
بی مهر تو هر که آسمان رفت		درهای فلک فرازآمد
بی آبی خویش جمله دیدند		هرک از تو نه سرفراز آمد
جان رفت که بی‌تو کار سازد		سوزید و نه کارساز آمد
اندر سفرش بشد حقیقت		کو بی‌تو همه مجاز آمد
از گرد ره آمدست امروز		رحم آر که پرنیاز آمد
سر را ز دریچه‌ای برون کن		تا بیند کان طراز آمد
تا نعره عاشقان برآید		کان قبله هر نماز آمد
از پیش تو رفت باز جانم		طبل تو شنید و بازآمد
ای اهل رباط وارهیدیت		کز خط خوشش جواز آمد
آن چنگ طرب که بی‌نوا بود		رقصی که کنون به ساز آمد
از سلسله نیاز رستید		کان بند هزار ناز آمد
ترک خر کالبد بگویید		کان شاه براق تاز آمد
نور رخ شمس حق تبریز		عالم بگرفت و راز آمد

آن شعله نور می‌خرامد		وان فتنه حور می‌خرامد
شب جامه سپید کرد زیرا		کان ماه ز دور می‌خرامد
مستان شبانه را بشارت		ساقی به سحور می‌خرامد
جان را به مثال عود سوزیم		کان کان بلور می‌خرامد
آن فتنه نگر که بار دیگر		با صد شر و شور می‌خرامد
آن دشمن صبرهای عاشق		در خون صبور می‌خرامد
جانم به فدای آن سلیمان		کو جانب مور می‌خرامد
جز چهره عاشقان مبینید		کان شاه غیور می‌خرامد
در قالب خلق شمس تبریز		چون نفخه صور می‌خرامد

امروز نگار ما نیامد		آن دلبر و یار ما نیامد
آن گل که میان باغ جانست		امشب به کنار ما نیامد
صحرا گیریم همچو آهو		چون مشک تتار ما نیامد
ای رونق مطربان همین گو		کان رونق کار ما نیامد
آرام مده تو نای و دف را		کآرام و قرار ما نیامد
آن ساقی جان نگشت پیدا		درمان خمار ما نیامد
شمس تبریز شرح فرما		چون فصل بهار ما نیامد

خوش باش که هر که راز داند		داند که خوشی خوشی کشاند
شیرین چو شکر تو باش شاکر		شاکر هر دم شکر ستاند
شکر از شکرست آستین پر		تا بر سر شاکران فشاند
تلخش چو بنوشی و بخندی		در ذات تو تلخیی نماند
گویی که چگونه‌ام خوشم من		گویم ترشم دلت بماند
گوید که نهان مکن ولیکن		در گوشم گو که کس نداند
در گوش تو حلقه وفا نیست		گوش تو به گوش‌ها رساند

ساقی زان می که می‌چریدند		بفزای که یارکان رسیدند
مهمان بفزود می بیفزا		زان خنب که اولیا چشیدند
زان می که ز بوش جمله ابدال		در خلق پدید و ناپدیدند
ای ساقی خوب شکرلله		کان روی نکوت را بدیدند
ای آتش رخت سوز عشاق		در عشق تو رخت‌ها کشیدند
ای پرده فروکشیده بنگر		کز عشق چه پرده‌ها دریدند

اول نظر ار چه سرسری بود		سرمایه و اصل دلبری بود
آن جام شراب ارغوانی		وان آب حیات زندگانی
جمعیت جان‌های خرم		در سایه آن دو زلف درهم
از رنگ تو گشته‌ایم بی‌رنگ		زان سوی جهان هزار فرسنگ
در عشق پدید شد سپاهی		در سایه چتر پادشاهی
همچون مه نو ز غم خمیدن		چون سایه به رو و سر دویدن
آن مه که بسوخت مشتری را		بشکست بتان آزری را
گر هجده هزار عالم ای جان		پر گشت ز قال و قال ای جان
گر داد طریق عشق دادیم		ور زان مه و آفتاب شادیم
آن دم که ز ننگ خویش رستیم		وان می که ز بوش بود مستیم
باغی که حیات گشت وصلش		خوشتر ز بهار و چار فصلش

اول نظر ار چه سرسری بود		سرمایه و اصل دلبری بود
زان رنگ تو گشته‌ایم بی‌رنگ		زان سوی خرد هزار فرسنگ
رو کرده به چتر پادشاهی		وز نور مشارقش سپاهی
همچون مه بی‌پری پریدن		چون سایه به رو و سر دویدن
زان مه که نواخت مشتری را		جان داد بتان آزری را
گر هجده هزار عالم ای جان		پر گشت ز قال و قالم ای جان
چون ماه نزارگشته شادیم		کاندر پی آفتاب رادیم
ناموس شکسته‌ایم و مستیم		صد توبه و عهد را شکستیم
زان جام شراب ارغوانی		زان چشمه آب زندگانی
فصلی به جز این چهار فصلش		نی فصل ربیع و اصل اصلش
خاموش که گفتنی نتان گفت		رازش باید ز راه جان گفت

دیر آمده‌ای سفر مکن زود		ای مایه هر مراد و هر سود
ای ز آتش عزم رفتن تو		از بینی‌ها برآمده دود
هر عود تلف شود ز آتش		در آتش توست عید هر عود
اومید تو هر دمی بگوید		دستت گیرم به فضل خود زود
اما تو مگو که جهد و کوشش		سودم نکند که بودنی بود
معزول مکن تو قدرتم را		من بسته نیم چو تار در پود
هر لحظه بکاهمت چو خواهم		وز فضل توانمت بیفزود
بربند دهان ز گفت و سر نه		در سجده دوست کوست مسجود

آن کس که به بندگیت آید		با او تو چنین کنی نشاید
ای روی تو خوب و خوی تو خوش		چون تو گهری فلک نزاید
روی تو و خوی تو لطیفست		سر دل تو لطیف باید
آن شخص که مردنیست فردا		امروز چرا جفا نماید
چیزی که به خود نمی‌پسندد		آن بر دگری چه آزماید
از خشم مخای هیچ کس را		تا خشم خدا تو را نخاید
برخیز ز قصد خون خلقان		تا بر سر تو فرونیاید
آن گاه قضا ز تو بگردد		کان وسوسه در دلت نیاید
ای گفته که مردم این چه مردیست		کابلیس تو را چنین بگاید

آخر گهر وفا ببارید		آخر سر عاشقان بخارید
ما خاک شما شدیم در خاک		تخم ستم و جفا مکارید
بر مظلومان راه هجران		این ظلم دگر روا مدارید
ای زهره ییان به بام این مه		بر پرده زیر و بم بزارید
یا نیز شما ز درد دوری		همچون من خسته دلفکارید
محروم نماند کس از این در		ما را به کسی نمی‌شمارید
آن درد که کوه از او چو ذرست		بر ذرگکی چه می‌گمارید
ای قوم که شیرگیر بودیت		آن آهو را کنون شکارید
زان نرگس مست شیرگیرش		بی خمر وصال در خمارید
زان دلبر گلعذار اکنون		بس بی‌دل و زعفران عذارید
با این همه گنج نیست بی‌رنج		بر صبر و وفا قدم فشارید
مردانه و مردرنگ باشید		گر در ره عشق مرد کارید
چون عاشق را هزار جانست		بی صرفه و ترس جان سپارید
جان کم ناید ز جان مترسید		کاندر پی جان کامکارید
عشقست حریف حیله آموز		گرد از دغل و حیل برآرید
در عشق حلال گشت حیله		در عشق رهین صد قمارید
حقست اگر ز عشق آن سرو		با جمله گلرخان چو خارید
حقست اگر ز عشق موسی		بر فرعونان نفس مارید
جان را سپر بلاش سازید		کاندر کف عشق ذوالفقارید
در صبر و ثبات کوه قافید		چون کوه حلیم و باوقارید
چون بحر نهان به مظهر آید		ماننده موج بی‌قرارید
هنگام نثار و درفشانی		چون ابر به وقت نوبهارید
در تیر شهیت اگر شهیدیت		در پیش مهیت اگر غبارید
پاینده و تازه همچو سروید		چون شاخ بلند میوه دارید
ز آسیب درخت او چو سیبید		چون سیب درخت سنگسارید
گر سنگ دلان زنندتان سنگ		با گوهر خویش یار غارید
چون دامن در پیش دوانید		گر همچو سجاف بر کنارید
چون همسفرید با مه خویش		پیوسته چو چرخ در دوارید
هم عشق شما و هم شما عشق		با اشتر عشق هم مهارید
گر نقب زنست نفس و دزدست		آخر نه در این حصین حصارید
از عشق خورید باده و نقل		گر مقبل وگر حلال خوارید
دیدیت که تان همی‌نگارد		دیگر چه خیال می‌نگارید
اوتان به خود اختیار کردست		چه در پی جبر و اختیارید
محکوم یک اختیار باشید		گر عاشق و اهل اعتبارید
خاموش کنم اگر چه با من		در نطق و سکوت سازوارید

ای اهل صبوح در چه کارید		شب می‌گذرد روا مدارید
ماننده آفتاب رخشان		از جام صبوح سر برآرید
ای شب شمران اگر شمارست		باری شب زلف او شمارید
زخمی که زدست وانمایید		گر پنجه شیر را شکارید
در خواب شوید ای ملولان		وین خلوت را به ما سپارید
می‌آید آن نگار امشب		چون منتظران آن نگارید
زان روی که شمس دین تبریز		داند که شما در انتظارید

از بهر چه در غم و زحیرید		وقت سفرست خر بگیرید
خیزید روان شوید یاران		تا همچو روان صفا پذیرید
پران باشید در پی صید		آخر نه کم از کمان و تیرید
اندر حرکت نهانست روزی		گر محتشمید وگر فقیرید
در اول روز تازه ز آنید		که شب سوی غیب در مسیرید

هر سینه که سیمبر ندارد		شخصی باشد که سر ندارد
وان کس که ز دام عشق دورست		مرغی باشد که پر ندارد
او را چه خبر بود ز عالم		کز باخبران خبر ندارد
او صید شود به تیر غمزه		کز عشق سر سپر ندارد
آن را که دلیر نیست در راه		خود پنداری جگر ندارد
در راه فکنده‌است دری		جز او که فکند برندارد
آن کس که نگشت گرد آن در		بس بی‌گهرست و فر ندارد
وقت سحرست هین بخسبید		زیرا شب ما سحر ندارد

ما مست شدیم و دل جدا شد		از ما بگریخت تا کجا شد
چون دید که بند عقل بگسست		در حال دلم گریزپا شد
او جای دگر نرفته باشد		او جانب خلوت خدا شد
در خانه مجو که او هواییست		او مرغ هواست و در هوا شد
او باز سپید پادشاهست		پرید به سوی پادشا شد

ساقی برخیز کان مه آمد		بشتاب که سخت بی‌گه آمد
ترکانه بتاز وقت تنگست		کان ترک ختا به خرگه آمد
در وهم نبود این سعادت		اقبال نگر که ناگه آمد
عاشق چو پیاله پر ز خون بود		چون ساغر می به قهقه آمد
با چون تو مه آنک وقت دریافت		تعجیل نکرد ابله آمد
از خرمن عشق هر کی بگریخت		کاهست به خرمن که آمد
بی گه شد و هر کی اوست مقبل		بگریخت ز خود به درگه آمد
اندر تبریزهای و هوییست		آن را که ز هجر با ره آمد

گر مایهٔ دهر جان فزا بود		زیرا که در او پری ما بود
مر پریان را ز حیرت او		هر گوشه مقال و ماجرا بود
عقلست چراغ ماجراها		آن جا هش و عقل از کجا بود
در صرصر عشق عقل پشه‌ست		آن جا چه مجال عقل‌ها بود
از احمد پا کشید جبریل		از سدره سفر چو ماورا بود
گفتا که بسوزم ار بیایم		کان سو همه عشق بد ولا بود
تعظیم و مواصلت دو ضدند		در فسحت وصل آن هبا بود
آن جا لیلی شدست مجنون		زیرا که جنون هزار تا بود
آن جا حسنی نقاب بگشود		پیراهن حسن‌ها قبا بود
یوسف در عشق بد زلیخا		نی زهره و چنگ و نی نوا بود
وان نافخ صور مانده بی‌روح		کان جا جز روح دوست لا بود
در بحر گریخت این مقالات		زیرا هنگام آشنا بود

کس با چو تو یار راز گوید		یا قصه خویش بازگوید
عاقل کردست با تو کوتاه		لیکن عاشق دراز گوید
از عشق تو در سجود افتد		سودای تو در نماز گوید
از ناز همه دروغ گویی		آنچ این دلم از نیاز گوید
من همچو ایازم و تو محمود		بشنو سخنی کایاز گوید
پیش تو کسی حدیث من گفت		گفتی تو که او مجاز گوید
چون زر سخنان من شنیدی		گفتی به طریق گاز گوید

شب رفت حریفکان کجایید		شب تا برود شما بیایید
از لعل لبش شراب نوشید		وز خنده او شکر بخایید
چون روز شود به هوشیاران		زین باده نشانه وانمایید
در جیب شما چو دردمیدند		عیسی زایید اگر بزایید
بی هشت بهشت و هفت دوزخ		همچون مه چهارده برآیید
یک موی ز هفت و هشت گر هست		این خلوت خاص را نشایید
مویی در چشم نیست اندک		زنهار که سرمه‌ای بسایید
چون چشم ز موی پاک گردد		در عشق چو چشم پیشوایید
در عشق خدیو شمس تبریز		انصاف که بی‌شما شمایید

از دلبر ما نشان کی دارد		در خانه مهی نهان کی دارد
بی دیده جمال او کی بیند		بیرون ز جهان جهان کی دارد
آن تیر که جان شکار آنست		بنمای که آن کمان کی دارد
در هر طرفی یکی نگاریست		صوفی تو نگر که آن کی دارد
این صورت خلق جمله نقش اند		هم جان داند که جان کی دارد
این جمله گدا و خوشه چین اند		آن دست گهرفشان کی دارد
قلاب شدند جمله عالم		آخر خبری ز کان کی دارد
شادست زمان به شمس تبریز		آخر بنگر زمان کی دارد

دشمن خویشیم و یار آنک ما را می‌کشد		غرق دریاییم و ما را موج دریا می‌کشد
زان چنین خندان و خوش ما جان شیرین می‌دهیم		کان ملک ما را به شهد و قند و حلوا می‌کشد
خویش فربه می‌نماییم از پی قربان عید		کان قصاب عاشقان بس خوب و زیبا می‌کشد
آن بلیس بی‌تبش مهلت همی‌خواهد از او		مهلتی دادش که او را بعد فردا می‌کشد
همچو اسماعیل گردن پیش خنجر خوش بنه		درمدزد از وی گلو گر می‌کشد تا می‌کشد
نیست عزرائیل را دست و رهی بر عاشقان		عاشقان عشق را هم عشق و سودا می‌کشد
کشتگان نعره زنان یا لیت قومی یعلمون		خفیه صد جان می‌دهد دلدار و پیدا می‌کشد
از زمین کالبد برزن سری وانگه ببین		کو تو را بر آسمان بر می‌کشد یا می‌کشد
روح ریحی می‌ستاند راح روحی می‌دهد		باز جان را می‌رهاند جغد غم را می‌کشد
آن گمان ترسا برد مؤمن ندارد آن گمان		کو مسیح خویشتن را بر چلیپا می‌کشد
هر یکی عاشق چو منصورند خود را می‌کشند		غیر عاشق وانما که خویش عمدا می‌کشد
صد تقاضا می‌کند هر روز مردم را اجل		عاشق حق خویشتن را بی‌تقاضا می‌کشد
بس کنم یا خود بگویم سر مرگ عاشقان		گر چه منکر خویش را از خشم و صفرا می‌کشد
شمس تبریزی برآمد بر افق چون آفتاب		شمع‌های اختران را بی‌محابا می‌کشد

اینک آن جویی که چرخ سبز را گردان کند		اینک آن رویی که ماه و زهره را حیران کند
اینک آن چوگان سلطانی که در میدان روح		هر یکی گو را به وحدت سالک میدان کند
اینک آن نوحی که لوح معرفت کشتی اوست		هر که در کشتیش ناید غرقه طوفان کند
هر که از وی خرقه پوشد برکشد خرقه فلک		هر که از وی لقمه یابد حکمتش لقمان کند
نیست ترتیب زمستان و بهارت با شهی		بر من این دم را کند دی بر تو تابستان کند
خار و گل پیشش یکی آمد که او از نوک خار		بر یکی کس خار و بر دیگر کسی بستان کند
هر که در آبی گریزد ز امر او آتش شود		هر که در آتش شود از بهر او ریحان کند
من بر این برهان بگویم زانک آن برهان من		گر همه شبهه‌ست او آن شبهه را برهان کند
چه نگری در دیو مردم این نگر کو دم به دم		آدمی را دیو سازد دیو را انسان کند
اینک آن خضری که میرآب حیوان گشته بود		زنده را بخشد بقا و مرده را حیوان کند
گر چه نامش فلسفی خود علت اولی نهد		علت آن فلسفی را از کرم درمان کند
گوهر آیینه کلست با او دم مزن		کو از این دم بشکند چون بشکند تاوان کند
دم مزن با آینه تا با تو او همدم بود		گر تو با او دم زنی او روی خود پنهان کند
کفر و ایمان تو و غیر تو در فرمان اوست		سر مکش از وی که چشمش غارت ایمان کند
هر که نادان ساخت خود را پیش او دانا شود		ور بر او دانش فروشد غیرتش نادان کند
دام نان آمد تو را این دانش تقلید و ظن		صورت عین الیقین را علم القرآن کند
پس ز نومیدی بود کان کور بر درها رود		داروی دیده نجوید جمله ذکر نان کند
این سخن آبیست از دریای بی‌پایان عشق		تا جهان را آب بخشد جسم‌ها را جان کند
هر که چون ماهی نباشد جوید او پایان آب		هر که او ماهی بود کی فکرت پایان کند
گر به فقر و صدق پیش آیی به راه عاشقان		شمس تبریزی تو را همصحبت مردان کند

اینک آن مرغان که ایشان بیضه‌ها زرین کنند		کره تند فلک را هر سحرگه زین کنند
چون بتازند آسمان هفتمین میدان شود		چون بخسپند آفتاب و ماه را بالین کنند
ماهیانی کاندرون جان هر یک یونسیست		گلبنانی که فلک را خوب و خوب آیین کنند
دوزخ آشامان جنت بخش روز رستخیز		حاکمند و نی دعا دانند و نه نفرین کنند
از لطافت کوه‌ها را در هوا رقصان کنند		وز حلاوت بحرها را چون شکر شیرین کنند
جسم‌ها را جان کنند و جان جاویدان کنند		سنگ‌ها را کان لعل و کفرها را دین کنند
از همه پیداترند و از همه پنهان ترند		گر عیان خواهی به پیش چشم تو تعیین کنند
گر عیان خواهی ز خاک پای ایشان سرمه ساز		زانک ایشان کور مادرزاد را ره بین کنند
گر تو خاری همچو خار اندر طلب سرتیز باش		تا همه خار تو را همچون گل و نسرین کنند
گر مجال گفت بودی گفتنی‌ها گفتمی		تا که ارواح و ملایک ز آسمان تحسین کنند

پیش از آن کاندر جهان باغ و می و انگور بود		از شراب لایزالی جان ما مخمور بود
ما به بغداد جهان جان اناالحق می‌زدیم		پیش از آن کاین دار و گیر و نکته منصور بود
پیش از آن کاین نفس کل در آب و گل معمار شد		در خرابات حقایق عیش ما معمور بود
جان ما همچون جهان بد جام جان چون آفتاب		از شراب جان جهان تا گردن اندر نور بود
ساقیا این معجبان آب و گل را مست کن		تا بداند هر یکی کو از چه دولت دور بود
جان فدای ساقیی کز راه جان در می‌رسد		تا براندازد نقاب از هر چه آن مستور بود
ما دهان‌ها باز مانده پیش آن ساقی کز او		خمرهای بی‌خمار و شهد بی‌زنبور بود
یا دهان ما بگیر ای ساقی ور نی فاش شد		آنچ در هفتم زمین چون گنج‌ها گنجور بود
شهر تبریز ار خبر داری بگو آن عهد را		آن زمان کی شمس دین بی‌شمس دین مشهور بود

دی میان عاشقان ساقی و مطرب میر بود		در هم افتادیم زیرا زور گیراگیر بود
عقل باتدبیر آمد در میان جوش ما		در چنان آتش چه جای عقل یا تدبیر بود
در شکار بی‌دلان صد دیده جان دام بود		وز کمان عشق پران صد هزاران تیر بود
آهوی می‌تاخت آن جا بر مثال اژدها		بر شمار خاک شیران پیش او نخجیر بود
دیدم آن جا پیرمردی طرفه‌ای روحانیی		چشم او چون طشت خون و موی او چون شیر بود
دیدم آن آهو به ناگه جانب آن پیر تاخت		چرخ‌ها از هم جدا شد گوییا تزویر بود
کاسه خورشید و مه از عربده درهم شکست		چونک ساغرهای مستان نیک باتوفیر بود
روح قدسی را بپرسیدم از آن احوال گفت		بیخودم من می‌ندانم فتنه آن پیر بود
شمس تبریزی تو دانی حالت مستان خویش		بی دل و دستم خداوندا اگر تقصیر بود

ذره ذره آفتاب عشق دردی خوار باد		مو به موی ما بدان سر جعفر طیار باد
ذره‌ها بر آفتابت هر زمان بر می‌زنند		هر که این بر خورد از تو از تو برخوردار باد
هر کجا یک تار مویت بر هوس سر می‌نهد		تار ما را پود باد و پود ما را تار باد
در بیابان غم از دوری دارالملک وصل		چند غم بردار بودستم که غم بر دار بود
خار مسکینی که هر دم طعنه گل می‌کشد		خواجه گلزار باد و از حسد گل زار باد
گل پرستان چمن را دشمن مخفیست مار		این چمن بی‌مار باد و دشمنش بیمار باد
چونک غمخواری نباشد سخت دشوارست غم		همنشین غمخوار باد و بعد از این غم خوار باد

مطربا این پرده زن کز رهزنان فریاد و داد		خاصه این رهزن که ما را این چنین بر باد داد
مطربا این ره زدن زان رهزنان آموختی		زانک از شاگرد آید شیوه‌های اوستاد
مطربا رو بر عدم زن زانک هستی ره‌زنست		زانک هستی خایفست و هیچ خایف نیست شاد
می‌زن ای هستی ره هستان که جان انگاشتست		کاندر این هستی نیامد وز عدم هرگز نزاد
ما بیابان عدم گیریم هم در بادیه		در وجود این جمله بند و در عدم چندین گشاد
این عدم دریا و ما ماهی و هستی همچو دام		ذوق دریا کی شناسد هر که در دام اوفتاد
هر که اندر دام شد از چار طبع او چارمیخ		دانک روزی می‌دوید از ابلهی سوی مراد
آتش صبر تو سوزد آتش هستیت را		آتش اندر هست زن و اندر تن هستی نژاد
قدحه و الموریاتش نیست الا سوز صبر		ضبحه و العادیاتش نیست جز جان‌های راد
برد و ماندی هست آخر تا کی ماند کی برد		ور نه این شطرنج عالم چیست با جنگ و جهاد
گه ره شه را بگیرد بیدق کژرو به ظلم		چیست فرزین گشته‌ام گر کژ روم باشد سداد
من پیاده رفته‌ام در راستی تا منتها		تا شدم فرزین و فرزین بندهاام دست داد
رخ بدو گوید که منزل‌هات ما را منزلیست		خط و تین ماست این جمله منازل تا معاد
تن به صد منزل رود دل می‌رود یک تک به حج		ره روی باشد چو جسم و ره روی همچون فؤاد
شاه گوید مر شما را از منست این یاد و بود		گر نباشد سایه من بود جمله گشت باد
اسب را قیمت نماند پیل چون پشه شود		خانه‌ها ویرانه‌ها گردد چو شهر قوم عاد
اندر این شطرنج برد و ماند یک سان شد مرا		تا بدیدم کاین هزاران لعب یک کس می‌نهاد
در نجاتش مات هست و هست در ماتش نجات		زان نظر ماتیم ای شه آن نظر بر مات باد

دوش آمد پیل ما را باز هندستان به یاد		پرده شب می‌درید او از جنون تا بامداد
دوش ساغرهای ساقی جمله مالامال بود		ای که تا روز قیامت عمر ما چون دوش باد
باده‌ها در جوش از او و عقل‌ها بی‌هوش از او		جزو و کل و خار و گل از روی خوبش باد شاد
بانگ نوشانوش مستان تا فلک بررفته بود		بر کف ما باده بود و در سر ما بود باد
در فلک افتاده ز ایشان صد هزاران غلغله		در سجود افتاده آن جا صد هزاران کیقباد
روز پیروزی و دولت در شب ما درج بود		شب ز اخوان صفا ناگه چنین روزی بزاد
موج زد دریا نشانی یافت زین شب آسمان		آن نشان را از تفاخر بر سر و رو می‌نهاد
هر چه ناسوتی ز ظلمت راه‌ها را بسته بود		نور لاهوتی ز رحمت بسته‌ها را می‌گشاد
کی بماند زان هوا اشکال حسی برقرار		چون بماند برقرار آن کس که یابد این مراد
عمر را از سر بگیرید ای مسلمانان که یار		نیستان را هست کرد و عاشقان را داد داد
یار ما افتادگان را زین سپس معذور داشت		زان که هر جا کوست ساقی کس نماند بر سداد
جوش دریای عنایت ای مسلمانان شکست		طمطراق اجتهاد و بارنامه اعتقاد
آن عنایت شه صلاح الدین بود کو یوسفیست		هم عزیز مصر باید مشتریش اندر مزاد

گر یکی شاخی شکستم من ز گلزاری چه شد		ور ز سرمستی کشیدم زلف دلداری چه شد
گر بزد ناداشت زخمی از سر مستی چه باک		ور ز طراری ربودم رخت طراری چه شد
ور یکی زنبیل کم شد از همه بغداد چیست		ور یکی دانه برون آمد ز انباری چه شد
ای فلک تا چند از این دستان و مکاری تو		گر یکی دم خوش نشیند یار با یاری چه شد
گوییم از سر او ناگفتنی‌ها گفته‌ای		چند گویی چند گویی گفته‌ام آری چه شد
گر میان عاشق و معشوق کاری رفت رفت		تو نه معشوقی نه عاشق مر تو را باری چه شد
از لب لعلش چه کم شد گر لبش لطفی نمود		ور ز عیسی عافیت یابید بیماری چه شد
گر براتست امشب و هر کس براتی یافتند		بی خطی گر پیشم آید ماه رخساری چه شد
شمس تبریزی اگر من از جنون عشق تو		برشکستم عاشقان را کار و بازاری چه شد

نام آن کس بر که مرده از جمالش زنده شد		گریه‌های جمله عالم در وصالش خنده شد
یاد آن کس کن که چون خوبی او رویی نمود		حسن‌های جمله عالم حسن او را بنده شد
جمله آب زندگانی زیر تختش می‌رود		هر کی خورد از آب جویش تا ابد پاینده شد
یک شبی خورشید پایه تخت او را بوسه داد		لاجرم بر چرخ گردون تا ابد تابنده شد
زندگی عاشقانش جمله در افکندگیست		خاک طامع بهر این در زیر پا افکنده شد
آهوان را بوی مشک از طره‌اش بر ناف زد		تا مشام شیر صید مرج‌ها غرنده شد
بال و پر وهم عاشق ز آتش دل چون بسوخت		همچو خورشید و قمر بی‌بال و پر پرنده شد
ای خنک جانی که لطف شمس تبریزی بیافت		برگذشت از نه فلک بر لامکان باشنده شد

مطربم سرمست شد انگشت بر رق می‌زند		پرده عشاق را از دل به رونق می‌زند
رخت بربندید ای یاران که سلطان دو کون		ایستاده بر فراز عرش سنجق می‌زند
اولیا و انبیا حیران شده در حضرتش		یحیی و داوود و یوسف خوش معلق می‌زند
عیسی و موسی که باشد چاوشان درگهش		جبرئیل اندر فسونش سحر مطلق می‌زند
جان ابراهیم مجنون گشت اندر شوق او		تیغ را بر حلق اسماعیل و اسحق می‌زند
احمدش گوید که واشوقا لقا اخواننا		در هوای عشق او صدیق صدق می‌زند
لیلی و مجنون به فاقه آه حسرت می‌خورند		خسرو و شیرین به عشرت جام راوق می‌زند
شمس تبریز ایستاده مست در دستش کمان		تیر زهرآلود را بر جان احمق می‌زند
رستم و حمزه فکنده تیغ و اسپر پیش او		او چو حیدر گردن هشام و اربق می‌زند
کیست آن کس کو چنین مردی کند اندر جهان		شمس تبریزی که ماه بدر را شق می‌زند
هر که نام شمس تبریزی شنید و سجده کرد		روح او مقبول حضرت شد اناالحق می‌زند
ای حسام الدین تو بنویس مدح آن سلطان عشق		گر چه منکر در هوای عشق او دق می‌زند
منکرست و روسیه ملعون و مردود ابد		از حسد همچون سگان از دور بق بق می‌زند

قند بگشا ای صنم تا عیش را شیرین کند		هین که آمد دود غم تا خلق را غمگین کند
ای تو رنگ عافیت زیرا که ماه از خاصیت		سنگ‌ها را لعل سازد میوه را رنگین کند
پرده بردار ای قمر پنهان مکن تنگ شکر		تا بر سیمین تو احوال ما زرین کند
عشق تو حیران کند دیدار تو خندان کند		زانک دریا آن کند زیرا که گوهر این کند
از میان دل صبوحی کآفتابت تیغ زد		گردن جان را بزن گر چرخ را تمکین کند
چشم تو در چشم‌ها ریزد شرابی کز صفا		زان سوی هفتاد پرده دیده را ره بین کند
گر شبی خلوت کنی گویم من اندر گوش تو		لطف‌هایی را که با ما شه صلاح الدین کند

مشک و عنبر گر ز مشک زلف یارم بو کند		بوی خود را واهلد در حال و زلفش بو کند
کافر و مؤمن گر از خوی خوشش واقف شوند		خوی را خود واکند در حین و خو با او کند
آفتابی ناگهان از روی او تابان شود		پردها را بردرد وین کار را یک سو کند
چنگ تن‌ها را به دست روح‌ها زان داد حق		تا بیان سر حق لایزالی او کند
تارهای خشم و عشق و حقد و حاجت می‌زند		تا ز هر یک بانگ دیگر در حوادث رو کند
شاد با چنگ تنی کز دست جان حق بستدش		بر کنار خود نهاد و ساز آن را هو کند
اوستاد چنگ‌ها آن چنگ باشد در جهان		وای آن چنگی که با آن چنگ حق پهلو کند
باز هم در چنگ حق تاریست بس پنهان و خوش		کو به ناگه وصف آن دو نرگس جادو کند
نرگسان مست شمس الدین تبریزی که هست		چشم آهو تا شکار شیر آن آهو کند

پنج در چه فایده چون هجر را شش تو کند		خون بدان شد دل که طالب خون دل را بو کند
چنگ را در عشق او از بهر آن آموختم		کس نداند حالت من ناله من او کند
ای به هر سویی دویده کار تو یک سو نشد		آنک در شش سو نگنجد کار او یک سو کند
شیر آهو می‌دراند شیر ما بس نادرست		نقش آهو را بگیرد دردمد آهو کند
باطنت را لاله سازد ظاهرت را ارغوان		یک دمت سازد قزلبک یک دمت صارو کند
موج آن دریا مجو کو را مدد از جو بود		آن بجو کز نور جان دو پیه را دو جو کند
خوش قمررویی کز این غم می‌گذارد چون هلال		خوش شکرخویی که با آن شکرستان خو کند
آهنی کو موم شد بهر قبول مهر عشق		خاک را عنبر کند او سنگ را لؤلؤ کند
دل کباب و خون دیده پیشکش پیشش برم		گر تقاضای شراب و یخنی و طرغو کند
لکلک آن حق شناسد ملک را لکلک کند		فاخته محجوب باشد لاجرم کوکو کند
آب و روغن کم کن و خامش چو روغن می‌گداز		خرم آن کاندر غم آن روی تن چون مو کند

عشق عاشق را ز غیرت نیک دشمن رو کند		چونک رد خلق کردش عشق رو با او کند
کنک شاید خلق را آن کس نشاید عشق را		زانک جان روسپی باشد که او صد شو کند
چون نشاید دیگران را تا همه ردش کنند		شاه عشقش بعد از آن با خویش همزانو کند
زانک خلقش چون براند خو ز خلقان واکند		باطن و ظاهر همه با عشق خوش خو خو کند
جان قبول خلق یابد خاطرش آن جا کشد		دل به مهر هر کسی دزدیده رو هر سو کند
چون ببیند عشق گوید زلف من سایه فکند		وانگهی عاشق در این دم مشک و عنبر بو کند
مشک و عنبر را کنم من خصم آن مغز و دماغ		تا که عاشق از ضرورت ترک این هر دو کند
گر چه هم بر یاد ما بو کرد عاشق مشک را		نوطلب باشد که همچون طفلکان کوکو کند
چونک از طفلی برون شد چشم دانش برگشاد		بر لب جو کی دوادو بر نشان جو کند
عاشق نوکار باشی تلخ گیر و تلخ نوش		تا تو را شیرین ز شهد خسروی دارو کند
تا بود کز شمس تبریزی بیابی مستیی		از ورای هر دو عالم کان تو را بی‌تو کند

آن زمانی را که چشم از چشم او مخمور بود		چون رسیدش چشم بد کز چشم‌ها مستور بود
شادی شب‌های ما کز مشک و عنبر پرده داشت		شادی آن صبح‌ها کز یار پرکافور بود
از فراز عرش و کرسی بانگ تحسین می‌رسید		تا به پشت گاو و ماهی از رخش پرنور بود
هر طرف از حسن او بدلیلیی کاسد شده		ذره ذره همچو مجنون عاشق مشهور بود
دل به پیش روی او چون بایزید اندر مزید		جان در آویزان ز زلفش شیوه منصور بود
شمع عشق افروز را یک بار دیگر اندرآر		کوری آن کس که او از عشرت ما دور بود
ساقیی با رطل آمد مر مرا از کار برد		تا ز مستی من ندانستم که رشک حور بود
نقش شمس الدین تبریزیست جان جان عشق		کاین به دفترهای عشق اندر ازل مسطور بود

رو ترش کردی مگر دی باده‌ات گیرا نبود		ساقیت بیگانه بود و آن شه زیبا نبود
یا به قاصد رو ترش کردی ز بیم چشم بد		بر کدامین یوسف از چشم بد آن غوغا نبود
چشم بد خستش ولیکن عاقبت محمود بود		چشم بد با حفظ حق جز باطل و سودا نبود
هین مترس از چشم بد وان ماه را پنهان مکن		آن مه نادر که او در خانه جوزا نبود
در دل مردان شیرین جمله تلخی‌های عشق		جز شراب و جز کباب و شکر و حلوا نبود
این شراب و نقل و حلوا هم خیال احولست		اندر آن دریای بی‌پایان به جز دریا نبود
یک زمان گرمی به کاری یک زمان سردی در آن		جز به فرمان حق این گرما و این سرما نبود
هین خمش کن در خموشی نعره می‌زن روح وار		تو کی دیدی زین خموشان کو به جان گویا نبود

آمدم تا رو نهم بر خاک پای یار خود		آمدم تا عذر خواهم ساعتی از کار خود
آمدم کز سر بگیرم خدمت گلزار او		آمدم کآتش بیارم درزنم در خار خود
آمدم تا صاف گردم از غبار هر چه رفت		نیک خود را بد شمارم از پی دلدار خود
آمدم با چشم گریان تا ببیند چشم من		چشمه‌های سلسبیل از مهر آن عیار خود
خیز ای عشق مجرد مهر را از سر بگیر		مردم و خالی شدم ز اقرار و از انکار خود
زانک بی‌صاف تو نتوان صاف گشتن در وجود		بی تو نتوان رست هرگز از غم و تیمار خود
من خمش کردم به ظاهر لیک دانی کز درون		گفت خون آلود دارم در دل خون خوار خود
درنگر در حال خاموشی به رویم نیک نیک		تا ببینی بر رخ من صد هزار آثار خود
این غزل کوتاه کردم باقی این در دل است		گویم ار مستم کنی از نرگس خمار خود
ای خموش از گفت خویش و ای جدا از جفت خویش		چون چنین حیران شدی از عقل زیرکسار خود
ای خمش چونی از این اندیشه‌های آتشین		می‌رسد اندیشه‌ها با لشکر جرار خود
وقت تنهایی خمش باشند و با مردم بگفت		کس نگوید راز دل را با در و دیوار خود
تو مگر مردم نمی‌یابی که خامش کرده‌ای		هیچ کس را می‌نبینی محرم گفتار خود
تو مگر از عالم پاکی نیامیزی به طبع		با سگان طبع کآلودند از مردار خود

برنشست آن شاه عشق و دام ظلمت بردرید		همچو ماه هفت و هشت و آفتاب روز عید
اختران در خدمت او صد هزار اندر هزار		هر یکی از نور روی او مزید اندر مزید
چون در آن دور مبارک برج‌ها را می‌گذشت		سوی برج آتشین عاشقان خود رسید
در دلش یاد من آمد هر طرف کرد التفات		مر مرا در هیچ صفی آن زمان آن جا ندید
موج دریاهای رحمت از دلش در جوش شد		هم نظر می‌کرد هر سو هم عنان را می‌کشید
گفت نزدیکان خود را کان فلان غایت چراست		آن خراب عاشق حاضرمثال ناپدید
آنک دیده هر شبش در سوختن مانند شمع		آنک هر صبحی که آمد ناله‌های او شنید
آنک آتش‌های عالم ز آتش او کاغ کرد		تا فسون می‌خواند عشق و بر دل او می‌دمید
آن یکی خاکی که چون مهتاب بر وی تافتیم		همچو مهتاب از ثری سوی ثریا می‌دوید
آنک چون جرجیس اندر امتحان عشق ما		گشت او صد بار زنده کشته شد صد ره شهید
آنک حامل شد عدم از آفرینش بخت نیک		ناف او بر عشق شمس الدین تبریزی برید

ای طربناکان ز مطرب التماس می‌کنید		سوی عشرت‌ها روید و میل بانگ نی کنید
شهسوار اسب شادی‌ها شوید ای مقبلان		اسب غم را در قدم‌های طرب‌ها پی کنید
زان می صافی ز خم وحدتش ای باخودان		عقل و هوش و عاقبت بینی همه لاشیء کنید
نوبهاری هست با صد رنگ گلزار و چمن		ترک سرد و خشک و ادباری ماه دی کنید
کشتگان خواهید دیدن سربریده جوق جوق		ایها العشاق مرتدید اگر هی هی کنید
سوی چینست آن بت چینی که طالب گشته‌اید		این چه عقلست این که هر دم قصد راه ری کنید
در خرابات بقا اندر سماع گوش جان		ترک تکرار حروف ابجد و حطی کنید
از شراب صرف باقی کاسه سر پر کنید		فرش عقل و عاقلی از بهر لله طی کنید
از صفات باخودی بیرون شوید ای عاشقان		خویشتن را محو دیدار جمال حی کنید
با شه تبریز شمس الدین خداوند شهان		جان فدا دارید و تن قربان ز بهر وی کنید

فخر جمله ساقیانی ساغرت در کار باد		چشم تو مخمور باد و جان ما خمار باد
ای ز نوشانوش بزمت هوش‌ها بی‌هوش باد		وی ز جوشاجوش عشقت عقل بی‌دستار باد
چون زنان مصر جان را دست و دل مجروح باد		یوسف مصری همیشه شورش بازار باد
ساقیا از دست تو بس دست‌ها از دست شد		مست تو از دست تو پیوسته برخوردار باد
مغز ما پرباد باد و مشک ما پرآب باد		باد ما را و آب ما را عشق پذرفتار باد
شاه خوبان میر ما و عشق گیراگیر ما		جان دولت یار ما و بخت و دولت یار باد
سرکشیم و سرخوشیم و یک دگر را می‌کشیم		این وجود ما همیشه جاذب اسرار باد

مست آمد دلبرم تا دل برد از بامداد		ای مسلمانان ز دست مست دلبر داد داد
دی دل من می‌جهید و هر دو چشمم می‌پرید		گفتم این دل تا چه بیند وین دو چشمم بامداد
بامدادان اندر این اندیشه بودم ناگهان		عشق تو در صورت مه پیشم آمد شاد شاد
من که باشم باد و خاک و آب و آتش مست اوست		آتش او تا چه آرد بر من و بر خاک و باد
عشق از او آبستن‌ست و این چهار از عشق او		این جهان زین چار زاد و این چهار از عشق زاد

شاد شد جانم که چشمت وعده احسان نهاد		ساده دل مردی که دل بر وعده مستان نهاد
چون حدیث بی‌دلان بشنید جان خوشدلم		جان بداد و این سخن را در میان جان نهاد
برج برج و خانه خانه جویم آن خورشید را		کو کلید خانه از همسایگان پنهان نهاد
مشک گفتم زلف او را زین سخن بشکست زلف		هندوی زلفش شکسته رو به ترکستان نهاد
من نیم سلطان ولیکن خاک پای او شدم		خاک پای خویشتن را او لقب سلطان نهاد
همچو گربه عطسه شیری بدم از ابتدا		بس شدم زیر و زبر کو گربه در انبان نهاد
گفت ار تو زاده شیری نه‌ای گربه برآ		بردر انبان شیر در انبان درون نتوان نهاد
من چو انبان بردریدم گفت آن انبان مرا		چون تویی را هر که گربه دید او بهتان نهاد
شمس تبریزیست تابان از ورای هفت چرخ		لاجرم تاب نوآیین بر چهارارکان نهاد

هر زمان کز غیب عشق یار ما خنجر کشد		گر بخواهم ور نخواهم او مرا اندرکشد
همچو پره و قفل من چون جفت گردم با کسی		همچو مرغ کشته آن دم پرم از من برکشد
کفر و دین عاشقانش هم رقوم عشق اوست		حاش لله کان رقم بر طایفه دیگر کشد
چون گشاید باگشادم چون ببندد بسته‌ام		گوی میدان خود کی باشد تا ز چوگان سر کشد
همچو ابراهیم گاهم جانب آتش برد		همچو احمد گاهم از آتش سوی کوثر کشد
گویی آتش خوشتر آید مر تو را یا کوثرش		خوشترم آنست کان سلطان مرا خوشتر کشد
آب و آتش خوشتر آمد رنج و راحت داد اوست		زین سبب‌ها ساخت تا بر دیده‌ها چادر کشد
دوست را دشمن نماید آب را آتش کند		مؤمنی را ناگهان در حلقه کافر کشد
سرخوشان و سرکشان را عشق او بند و گشاست		سرکشان را موکشان آن عشق در چنبر کشد
بر حذر باید بدن گر چه حذر هم داد اوست		آن حذر او داد کز بهر بچه مادر کشد

هم دلم ره می‌نماید هم دلم ره می‌زند		هم دلم قلاب و هم دل سکه شه می‌زند
هم دلم افغان کنان گوید که راه من زدند		هم دل من راه عیاران ابله می‌زند
هم دل من همچو شحنه طالب دزدان شده		هم دل من همچو دزدان نیم شب ره می‌زند
گه چو حکم حق دل من قصد سرها می‌کند		گه چو مرغ سربریده الله الله می‌زند

هم لبان می‌فروشت باده را ارزان کند		هم دو چشم شوخ مستت رطل را گردان کند
هم جهان را نور بخشد آفتاب روی تو		زهر را تریاق سازد کفر را ایمان کند
هر که را در چشم آرد چشم او روشن شود		هر که را از جان برآرد عرقه جانان کند
چونک بر کرسی برآید پادشاه روح او		چرخ را برهم دراند عرش را لرزان کند
آنک از حاجت نظر دارد به کاسه هر کسی		لطف او برگیرد و همکاسه سلطان کند

می‌خرامد آفتاب خوبرویان ره کنید		روی‌ها را از جمال خوب او چون مه کنید
مردگان کهنه را رویش دو صد جان می‌دهد		عاشقان رفته را از روی او آگه کنید
از کف آن هر دو ساقی چشم او و لعل او		هر زمانی می خورید و هر زمانی خه کنید
جانب صحرای رویش طرفه چاهی گفته‌اند		قصد آن صحرا کنید و نیت آن چه کنید
نک نشان روشنی در خیمه‌ها تابان شدست		گوش اسبان را به سوی خیمه و خرگه کنید
آستان خرگهش شد کهربای عاشقان		عاشقان لاغر تن خود را چو برگ که کنید
در خمار چشم مستش چشم‌ها روشن کنید		وز برای چشم بد را ناله و آوه کنید
شاه جان‌ها شمس تبریزیست و این دم آن اوست		رخ بدو آرید و خود را جمله مات شه کنید

شاه ما از جمله شاهان پیش بود و بیش بود		زانک شاهنشاه ما هم شاه و هم درویش بود
شاه ما از پرده برجان چو خود را جلوه کرد		جان ما بی‌خویش شد زیرا که شه بی‌خویش بود
شاه ما از جان ما هم دور و هم نزدیک بود		جان ما با شاه ما نزدیک و دوراندیش بود
صاف او بی‌درد بود و راحتش بی‌درد بود		گلشن بی‌خار بود و نوش او بی‌نیش بود
یک صفت از لطف شه آن جا که پرده برگرفت		آب و آتش صلح کرد و گرگ دایه میش بود
جان مطلق شد ز نورش صورتی کو جان نداشت		گشت قربان رهش آن کس که او بدکیش بود
نیست می‌گفتیم اندر هست گفت آری بیا		هست شد عالم از او موقوف یک آریش بود

علتی باشد که آن اندر بهاران بد شود		گر زمستان بد بود اندر بهاران صد شود
بر بهار جان فزا زنهار تو جرمی منه		علت ناصور تو گر زانک گرگ و دد شود
هر درخت و باغ را داده بهاران بخششی		هر درخت تلخ و شیرین آنچ می‌ارزد شود
ای برادر از رهی این یک سخن را گوش دار		هر نباتی این نیرزد آنک چون سر زد شود
از هزاران آب شهوت ناگهان آبی بود		کز خمیرش صورت حسن و جمال و خد شود
وانگه آن حسن و جمالان خرج گردد صد هزار		تا یکی را خود از آن‌ها دولتی باشد شود
نیکبختان در جهان بسیار آیند و روند		لیک بر درگاه شمس الدین نباید رد شود
هر که او یک سجده کردش گر چه کردش از نفاق		در دو عالم عاقبت او خاصه ایزد شود
از جفاها یاد ماور ای حریف باوفا		زانک یاد آن جفاها در ره تو سد شود

وصف آن مخدوم می‌کن گر چه می‌رنجد حسود		کاین حسودی کم نخواهد گشت از چرخ کبود
گر چه خود نیکو نیاید وصف می از هوشیار		چون پی مست از خمار غمزه مستش چه سود
مست آن می گر نه‌ای می دو پی دستار و دل		چونک دستار و دلت را غمزه‌های او ربود
گر دو صد هستیت باشد در وجودش نیست شو		زانک شاید نیست گشتن از برای آن وجود
نیم شب برخاستم دل را ندیدم پیش او		گرد خانه جستم این دل را که او را خود چه بود
چون بجستم خانه خانه یافتم بیچاره را		در یکی کنجی به ناله کی خدا اندر سجود
گوش بنهادم که تا خود التماس وصل کیست		دیدمش کاندر پی زاری زبان را برگشود
کای نهان و آشکارا آشکارا پیش تو		این نهانم آتش است و آشکارم آه و دود
از برای آنک خوبان را نجویی در شکست		صد هزاران جوی‌ها در جوی خوبی درفزود
می‌شمرد از شه نشان‌ها لیک نامش می‌نگفت		در درون ظلمت شب اندر آن گفت و شنود
آنگهان زیر زبان می‌گفت یارم نام او		می‌نگویم گر چه نامش هست خوش بوتر ز عود
زانک در وهم من آید دزدگوشی از بشر		کو در این شب گوش می‌دارد حدیثم ای ودود
سخت می‌آید مرا نام خوشش پیش کسی		کو به عزت نشنود آن نام او را از جحود
ور به عزت بشنود غیرت بسوزد مر مرا		اندر این عاجز شدست او بی‌طریق و بی‌ورود
بانگ کردش هاتفی تو نام آن کس یاد کن		غم مخور از هیچ کس در ذکر نامش ای عنود
زانک نامش هست مفتاح مراد جان تو		زود نام او بگو تا در گشاید زود زود
دل نمی‌یارست نامش گفتن و در بسته ماند		تا سحرگه روز شد خورشید ناگه رو نمود
با هزاران لابه‌هاتف همین تبریز گفت		گشت بی‌هوش و فتاد این دل شکستن تار و پود
چون شدم بی‌هوش آنگه نقش شد بر روی او		نام آن مخدوم شمس الدین در آن دریای جود

دل من کار تو دارد گل و گلنار تو دارد		چه نکوبخت درختی که بر و بار تو دارد
چه کند چرخ فلک را چه کند عالم شک را		چو بر آن چرخ معانی مهش انوار تو دارد
به خدا دیو ملامت برهد روز قیامت		اگر او مهر تو دارد اگر اقرار تو دارد
به خدا حور و فرشته به دو صد نور سرشته		نبرد سر نبرد جان اگر انکار تو دارد
تو کیی آنک ز خاکی تو و من سازی و گویی		نه چنان ساختمت من که کس اسرار تو دارد
ز بلاهای معظم نخورد غم نخورد غم		دل منصور حلاجی که سر دار تو دارد
چو ملک کوفت دمامه بنه ای عقل عمامه		تو مپندار که آن مه غم دستار تو دارد
بمر ای خواجه زمانی مگشا هیچ دکانی		تو مپندار که روزی همه بازار تو دارد
تو از آن روز که زادی هدف نعمت و دادی		نه کلید در روزی دل طرار تو دارد
بن هر بیخ و گیاهی خورد از رزق الهی		همه وسواس و عقیله دل بیمار تو دارد
طمع روزی جان کن سوی فردوس کشان کن		که ز هر برگ و نباتش شکر انبار تو دارد
نه کدوی سر هر کس می راوق تو دارد		نه هر آن دست که خارد گل بی‌خار تو دارد
چو کدو پاک بشوید ز کدو باده بروید		که سر و سینه پاکان می از آثار تو دارد
خمش ای بلبل جان‌ها که غبارست زبان‌ها		که دل و جان سخن‌ها نظر یار تو دارد
بنما شمس حقایق تو ز تبریز مشارق		که مه و شمس و عطارد غم دیدار تو دارد

دل من رای تو دارد سر سودای تو دارد		رخ فرسوده زردم غم صفرای تو دارد
سر من مست جمالت دل من دام خیالت		گهر دیده نثار کف دریای تو دارد
ز تو هر هدیه که بردم به خیال تو سپردم		که خیال شکرینت فر و سیمای تو دارد
غلطم گر چه خیالت به خیالات نماند		همه خوبی و ملاحت ز عطاهای تو دارد
گل صدبرگ به پیش تو فروریخت ز خجلت		که گمان برد که او هم رخ رعنای تو دارد
سر خود پیش فکنده چو گنه کار تو عرعر		که خطا کرد و گمان برد که بالای تو دارد
جگر و جان عزیزان چو رخ زهره فروزان		همه چون ماه گدازان که تمنای تو دارد
دل من تابه حلوا ز بر آتش سودا		اگر از شعله بسوزد نه که حلوای تو دارد
هله چون دوست به دستی همه جا جای نشستی		خنک آن بی‌خبری کو خبر از جای تو دارد
اگرم در نگشایی ز ره بام درآیم		که زهی جان لطیفی که تماشای تو دارد
به دو صد بام برآیم به دو صد دام درآیم		چه کنم آهوی جانم سر صحرای تو دارد
خمش ای عاشق مجنون بمگو شعر و بخور خون		که جهان ذره به ذره غم غوغای تو دارد
سوی تبریز شو ای دل بر شمس الحق مفضل		چو خیالش به تو آید که تقاضای تو دارد

خنک آن کس که چو ما شد همه تسلیم و رضا شد		گرو عشق و جنون شد گهر بحر صفا شد
مه و خورشید نظر شد که از او خاک چو زر شد		به کرم بحر گهر شد به روش باد صبا شد
چو شه عشق کشیدش ز همه خلق بریدش		نظر عشق گزیدش همه حاجات روا شد
به سفر چون مه گردون به شب چارده پر شد		به نظرهای الهی به یکی لحظه کجا شد
دل تو کرد چرایی به برون ز آخر قالب		وگر آن نیست به هر شب به چراگاه چرا شد
خنک آنگه که کند حق گنهت طاعت مطلق		خنک آن دم که جنایات عنایات خدا شد
سفر مشکل و دورش بشد و ماند حضورش		ز درون قوت نورش مدد نور سما شد

چو سحرگاه ز گلشن مه عیار برآمد		چه بسی نعره مستان که ز گلزار برآمد
ز رخ ماه خصالش ز لطیفی وصالش		همه را بخت فزون شد همه را کار برآمد
ز دو صد روضه رضوان ز دو صد چشمه حیوان		دو هزاران گل خندان ز دل خار برآمد
غم چون دزد که در دل همه شب دارد منزل		به کف شحنه وصلش به سر دار برآمد
ز پس ظلم رسیده همه امید بریده		مثل دولت تابان دل بیدار برآمد
تن و جان از پس پیری ز وصالش چه جوان شد		همه را بعد کسادی چه خریدار برآمد
چو صلاح دل و دین را همه دیدیت بگویید		که چه خورشید عجایب که ز اسرار برآمد

بدرد مرده کفن را به سر گور برآید		اگر آن مرده ما را ز بت من خبر آید
چه کند مرده و زنده چو از او یابد چیزی		که اگر کوه ببیند بجهد پیشتر آید
ز ملامت نگریزم که ملامت ز تو آید		که ز تلخی تو جان را همه طعم شکر آید
بخور آن را که رسیدت مهل از بهر ذخیره		که تو بر جوی روانی چو بخوردی دگر آید
بنگر صنعت خوبش بشنو وحی قلوبش		همگی نور نظر شو همه ذوق از نظر آید
مبر امید که عمرم بشد و یار نیامد		بگه آید وی و بی‌گه نه همه در سحر آید
تو مراقب شو و آگه گه و بی‌گاه که ناگه		مثل کحل عزیزی شه ما در بصر آید
چو در این چشم درآید شود این چشم چو دریا		چو به دریا نگرد از همه آبش گهر آید
نه چنان گوهر مرده که نداند گهر خود		همه گویا همه جویا همگی جانور آید
تو چه دانی تو چه دانی که چه کانی و چه جانی		که خدا داند و بیند هنری کز بشر آید
تو سخن گفتن بی‌لب هله خو کن چو ترازو		که نماند لب و دندان چو ز دنیا گذر آید

خنک آن کس که چو ما شد همگی لطف و رضا شد		ز جفا رست و ز غصه همه شادی و وفا شد
ز طرب چون طربون شد خرد از باده زبون شد		گرو عشق و جنون شد گهر بحر صفا شد
مه و خورشید نظر شد که از او خاک چو زر شد		به کرم بحر گهر شد به روش باد صبا شد
چو شه عشق کشیدش ز همه خلق بریدش		نظر عشق گزیدش همه حاجات روا شد
به سفر چون مه گردون به شب چارده پر شد		به نظرهای الهی به یکی لحظه کجا شد
چو زمین بود فلک شد همگی حسن و نمک شد		بشری بود ملک شد مگسی بود هما شد

مشو ای دل تو دگرگون که دل یار بداند		مکن اسرار نهانی که وی اسرار بداند
همه را از تو چو خاشاک بر آن آب براند		که همه شیوه می را دل خمار بداند
کف او خار نشاند کف او گل شکفاند		همه گل‌های نهانی ز دل خار بداند
تو به هر روز به تدریج یکی چیز بدانی		تو برو چاکر او شو که به یک بار بداند
چو اسیری به گه حکم به اقرار و گواهی		تن صوفی به گواهی دل اقرار بداند

هله نومید نباشی که تو را یار براند		گرت امروز براند نه که فردات بخواند؟
در اگر بر تو ببندد مرو و صبر کن آن جا		ز پس صبر، تو را او به سر صدر نشاند
و اگر بر تو ببندد همه ره‌ها و گذرها		ره پنهان بنماید که کس آن راه نداند
نه که قصاب به خنجر چو سر میش ببرد		نهلد کشتهٔ خود را کشد آن گاه کشاند؟
چو دم میش نماند ز دم خود کندش پر		تو ببینی دم یزدان به کجاهات رساند
به مثل گفتم این را و اگر نه کرم او		نکشد هیچ کسی را و ز کشتن برهاند
همگی ملک سلیمان به یکی مور ببخشد		بدهد هر دو جهان را و دلی را نرماند
دل من گرد جهان گشت و نیابید مثالش		به که ماند به که ماند به که ماند به که ماند
هله خاموش که بی‌گفت از این می همگان را		بچشاند بچشاند بچشاند بچشاند

خضری که عمر ز آبت بکشد دراز گردد		در مرگ برخورنده ابدا فرازگردد
چو نظر کنی به بالا سوی آسمان اعلا		دو هزار در ز رحمت ز بهشت باز گردد
چو فتاد سایه تو سوی مفسدان مجرم		همه جرم‌های ایشان چله و نماز گردد
چو رکاب مصطفایی سوی عفو روی آرد		دو هزار بولهب هم خوش و پرنیاز گردد
چو دو دست همچو بحرت به کرم گهرفشان شد		رخ چون زرم زر آرد که به گرد گاز گردد
کف تست کیمیایی لب بحر کبریایی		چه عجب که نیم حبه ز کفت رکاز گردد
دو هزار جان و دیده ز فزع عنان کشیده		چو صلای وصل آید گه ترک تاز گردد
همه زهر دین و دنیا ز تو شهد و نوش آمد		غم و درد سینه سوزان ز تو دلنواز گردد
همه دامن تو گیرد دل و این قدر نداند		که به گرد شیر آهو به صد احتراز گردد
در وصل چون ببستی و به لامکان نشستی		ز کجا رسد گشایش چو دری فراز گردد
خمش و سخن رها کن جز اله را تو لا کن		به فنا چو ساز گیری همه کارساز گردد

صنما جفا رها کن کرم این روا ندارد		بنگر به سوی دردی که ز کس دوا ندارد
ز فلک فتاد طشتم به محیط غرقه گشتم		به درون بحر جز تو دلم آشنا ندارد
ز صبا همی‌رسیدم خبری که می‌پزیدم		ز غمت کنون دل من خبر از صبا ندارد
به رخان چون زر من به بر چو سیم خامت		به زر او ربوده شد که چو تو دلربا ندارد
هله ساقیا سبکتر ز درون ببند آن در		تو بگو به هر کی آید که سر شما ندارد
همه عمر این چنین دم نبدست شاد و خرم		به حق وفای یاری که دلش وفا ندارد
به از این چه شادمانی که تو جانی و جهانی		چه غمست عاشقان را که جهان بقا ندارد
برویم مست امشب به وثاق آن شکرلب		چه ز جامه کن گریزد چو کسی قبا ندارد
به چه روز وصل دلبر همه خاک می‌شود زر		اگر آن جمال و منظر فر کیمیا ندارد
به چه چشم‌های کودن شود از نگار روشن		اگر آن غبار کویش سر توتیا ندارد
هله من خموش کردم برسان دعا و خدمت		چه کند کسی که در کف به جز از دعا ندارد

چمنی که جمله گل‌ها به پناه او گریزد		که در او خزان نباشد که در او گلی نریزد
شجری خوش و خرامان به میانه بیابان		که کسی به سایه او چو بخفت مست خیزد
فلکی چو آسمان‌ها که بدوست قصد جان‌ها		که زحل نیارد آن جا که به زهره برستیزد
گهری لطیف کانی به مکان لامکانی		بویست اشارت دل چو دو دیده اشک بیزد

چه توقفست زین پس همه کاروان روان شد		نگرد شتر به اشتر که بیا که ساربان شد
ز چپ و ز راست بنگر به قطارهای بی‌مر		پی روز همچو سایه به طریق آسمان شد
نه ز لامکان رسیدی همه چیز از آن کشیدی		دل تو چرا نداند به خوشی به لامکان شد
همه روز لعب کردی غم خانه خود نخوردی		سوی خانه باید اکنون دژم و کشان کشان شد
تو بخند خنده اولی که روان شوی به مولی		کرمش روا ندارد به کریم بدگمان شد

همه را بیازمودم ز تو خوشترم نیامد		چو فروشدم به دریا چو تو گوهرم نیامد
سر خنب‌ها گشادم ز هزار خم چشیدم		چو شراب سرکش تو به لب و سرم نیامد
چه عجب که در دل من گل و یاسمن بخندد		که سمن بری لطیفی چو تو در برم نیامد
ز پِیَت مراد خود را دو سه روز ترک کردم		چه مراد ماند زان پس که میسرم نیامد
دو سه روز شاهیت را چو شدم غلام و چاکر		به جهان نماند شاهی که چو چاکرم نیامد
خردم بگفت برپر ز مسافران گردون		چه شکسته پا نشستی که مسافرم نیامد
چو پرید سوی بامت ز تنم کبوتر دل		به فغان شدم چو بلبل که کبوترم نیامد
چو پی کبوتر دل به هوا شدم چو بازان		چه همای ماند و عنقا که برابرم نیامد
برو ای تن پریشان تو و آن دل پشیمان		که ز هر دو تا نرستم دل دیگرم نیامد

هله عاشقان بکوشید که چو جسم و جان نماند		دلتان به چرخ پرد چو بدن گران نماند
دل و جان به آب حکمت ز غبارها بشویید		هله تا دو چشم حسرت سوی خاکدان نماند
نه که هر چه در جهانست نه که عشق جان آنست		جز عشق هر چه بینی همه جاودان نماند
عدم تو همچو مشرق اجل تو همچو مغرب		سوی آسمان دیگر که به آسمان نماند
ره آسمان درونست پر عشق را بجنبان		پر عشق چون قوی شد غم نردبان نماند
تو مبین جهان ز بیرون که جهان درون دیده‌ست		چو دو دیده را ببستی ز جهان جهان نماند
دل تو مثال بامست و حواس ناودان‌ها		تو ز بام آب می‌خور که چو ناودان نماند
تو ز لوح دل فروخوان به تمامی این غزل را		منگر تو در زبانم که لب و زبان نماند
تن آدمی کمان و نفس و سخن چو تیرش		چو برفت تیر و ترکش عمل کمان نماند

صنما سپاه عشقت به حصار دل درآمد		بگذر بدین حوالی که جهان به هم برآمد
به دو چشم نرگسینت به دو لعل شکرینت		به دو زلف عنبرینت که کساد عنبر آمد
به پلنگ عزت تو به نهنگ غیرت تو		به خدنگ غمزه تو که هزار لشکر آمد
به حق دل لطیفی خوش و مقبل و ظریفی		که بر او وظیفه تو ابدا مقرر آمد
که خلیل حق که دستش همه سال بت شکستی		به خیال خانه تو شب و روز بتگر آمد
تو مپرس حال مجنون که ز دست رفت لیلی		تو مپرس حال آزر که خلیل آزر آمد
به جهانیان نماید تن مرده زنده کردن		چو مسیح خوبی تو سوی گور عازر آمد
چه خوش است داغ عشقت که ز داغ عشق هر جان		ز خراج و عشر و سخره ابدا محرر آمد
به سوار روح بنگر منگر به گرد قالب		که غبار از سواری حسن و منور آمد
ز حجاب گل دلا تو به جهان نظاره‌ای کن		که پس گل مشبک دو هزار منظر آمد
دو سه بیت ماند باقی تو بگو که از تو خوشتر		که ز ابر منطق تو دل و سینه اخضر آمد

سحری چو شاه خوبان به وثاق ما درآمد		به مثال ساقیان او به سبو و ساغر آمد
نه سبوی او بدیدم نه ز ساغرش چشیدم		که هزار موج باده به دماغ من برآمد
بگشاد این دماغم پر و بال بی‌نهایت		که به آفتاب ماند که به ماه و اختر آمد
به مبارکی و شادی چو جمال او بدیدم		ز جمال او دو دیده ز دو کون برتر آمد

به میان دل خیال مه دلگشا درآمد		چو نه راه بود و نی در عجب از کجا درآمد
بت و بت پرست و مؤمن همه در سجود رفتند		چو بدان جمال و خوبی بت خوش لقا درآمد
دل آهنم چو آتش چه خواست در منارش		نه که آینه شود خوش چو در او صفا درآمد
به چه نوع شکر گویم که شکرستان شکرم		ز در جفا برون شد ز در وفا درآمد
همه جورها وفا شد همه تیرگی صفا شد		صفت بشر فنا شد صفت خدا درآمد
همه نقش‌ها برون شد همه بحر آبگون شد		همه کبریا برون شد همه کبریا درآمد
همه خانه‌ها که آمد در آن به سوی دریا		چو فزود موج دریا همه خانه‌ها درآمد
همه خانه‌ها یکی شد دو مبین به آب بنگر		که جدا نیند اگر چه که جدا جدا درآمد
همه کوزه‌ها بیارید همه خنب‌ها بشویید		که رسید آب حیوان و چنین سقا درآمد

هله هش دار که در شهر دو سه طرارند		که به تدبیر کلاه از سر مه بردارند
دو سه رندند که هشیاردل و سرمستند		که فلک را به یکی عربده در چرخ آرند
سر دهانند که تا سر ندهی سر ندهند		ساقیانند که انگور نمی‌افشارند
یار آن صورت غیبند که جان طالب اوست		همچو چشم خوش او خیره کش و بیمارند
صورتی‌اند ولی دشمن صورت‌هااند		در جهانند ولی از دو جهان بیزارند
همچو شیران بدرانند و به لب می‌خندند		دشمن همدگرند و به حقیقت یارند
خرفروشانه یکی با دگری در جنگند		لیک چون وانگری متفق یک کارند
همچو خورشید همه روز نظر می‌بخشند		مثل ماه و ستاره همه شب سیارند
گر به کف خاک بگیرند زر سرخ شود		روز گندم دروند ار چه به شب جو کارند
دلبرانند که دل بر ندهد بی‌برشان		سرورانند که بیرون ز سر و دستارند
شکرانند که در معده نگردند ترش		شاکرانند و از آن یار چه برخوردارند
مردمی کن برو از خدمتشان مردم شو		زانک این مردم دیگر همه مردم خوارند
بس کن و بیش مگو گر چه دهان پرسخنست		زانک این حرف و دم و قافیه هم اغیارند

عاشقان بر درت از اشک چو باران کارند		خوش به هر قطره دو صد گوهر جان بردارند
همه از کار از آن روی معطل شده‌اند		چو از آن سر نگری موی به مو در کارند
گر چه بی‌دست و دهانند درختان چمن		لیک سرسبز و فزاینده و دردی خوارند
صد هزارند ولیکن همه یک نور شوند		شمع‌ها یک صفتند ار به عدد بسیارند
نورهاشان به هم اندرشده بی‌حد و قیاس		چون برآید مه تو جمله به تو بسپارند
چشم‌هاشان همه وامانده در بحر محیط		لب فروبسته از آن موج که در سر دارند
ای بسا جان سلیمان نهان همچو پری		که به لشکرگهشان مور نمی‌آزارند
هست اندر پس دل واقف از این جاسوسی		کو بگوید همه اسرار گرش بفشارند
بی کلیدیست که چون حلقه ز در بیرونند		ور نه هر جزو از آن نقده کل انبارند
این بدن تخت شه و چار طبایع پایش		تاجداران فلک تخت به تو نگذارند
شمس تبریز اگر تاج بقا می‌بخشد		دل و جان را تو بشارت ده اگر بیدارند

ای خدایی که چو حاجات به تو برگیرند		هر مرادی که بودشان همه در بر گیرند
جان و دل را چو به پیک در تو بسپارند		جان باقی خوش شاد معطر گیرند
بندگانند تو را کز تو تویشان مقصود		پای در راه تو بنهند و کم سر گیرند
ترک این شرب بگویند در این روزی چند		عوض شرب فنا شربت کوثر گیرند
چون ستاره شب تاریک پی مه گردند		چو مه چارده رخسار منور گیرند
گر بمانند یتیم از پدر و مادر خاک		پدر و مادر روحانی دیگر گیرند
چون ببینند که تن لقمه گورست یقین		جان و دل زفت کنند و تن لاغر گیرند
بس کن این لکلک گفتار رها کن پس از این		تا سخن‌ها همه از جان مطهر گیرند

از دلم صورت آن خوب ختن می‌نرود		چاشنی شکر او ز دهن می‌نرود
بالله ار شور کنم هر نفسی عیب مکن		گر برفت از دل تو از دل من می‌نرود
بوالحسن گفت حسن را که از این خانه برو		بوالحسن نیز درافتاد و حسن می‌نرود
جان پروانه مسکین ز پی شعله شمع		تا نسوزد پر و بالش ز لگن می‌نرود
همه مرغان چمن هر طرفی می‌پرند		بلبل از واسطه گل ز چمن می‌نرود
مرغ جان هر نفسی بال گشاید که پرد		وز امید نظر دوست ز تن می‌نرود
زن ز شوهر ببرد چون به تو آسیب زند		مرد چون روی تو بیند سوی زن می‌نرود
جان منصور چو در عشق توش دار زدند		در رسن کرد سر خود ز رسن می‌نرود
جان ادیم و تو سهیلی و هوای تو یمن		از پی تربیت تو ز یمن می‌نرود
چون خیال شکن زلف تو در دل دارم		این شکسته دلم از عشق شکن می‌نرود
گر سبو بشکند آن آب سبو کی شکند		جان عاشق به سوی گور و کفن می‌نرود
حیله‌ها دانم و تلبیسک و کژبازی‌ها		جان ز شرم تو به تلبیس و به فن می‌نرود

همه خفتند و من دلشده را خواب نبرد		همه شب دیده من بر فلک استاره شمرد
خوابم از دیده چنان رفت که هرگز ناید		خواب من زهر فراق تو بنوشید و بمرد
چه شود گر ز ملاقات دوایی سازی		خسته‌ای را که دل و دیده به دست تو سپرد
نه به یک بار نشاید در احسان بستن		صافی ار می‌ندهی کم ز یکی جرعه درد
همه انواع خوشی حق به یکی حجره نهاد		هیچ کس بی‌تو در آن حجره ره راست نبرد
گر شدم خاک ره عشق مرا خرد مبین		آنک کوبد در وصل تو کجا باشد خرد
آستینم ز گهرهای نهانی پر دار		آستینی که بسی اشک از این دیده سترد
شحنه عشق چو افشرد کسی را شب تار		ماهت اندر بر سیمینش به رحمت بفشرد
دل آواره اگر از کرمت بازآید		قصه شب بود و قرص مه و اشتر و کرد
این جمادات ز آغاز نه آبی بودند		سرد سیرست جهان آمد و یک یک بفسرد
خون ما در تن ما آب حیاتست و خوش است		چون برون آید از جای ببینش همه ارد
مفسران آب سخن را و از آن چشمه میار		تا وی اطلس بود آن سوی و در این جانب برد

بر سر آتش تو سوختم و دود نکرد		آب بر آتش تو ریختم و سود نکرد
آزمودم دل خود را به هزاران شیوه		هیچ چیزش به جز از وصل تو خشنود نکرد
آنچ از عشق کشید این دل من که نکشید		و آنچ در آتش کرد این دل من عود نکرد
گفتم این بنده نه در عشق گرو کرد دلی		گفت دلبر که بلی کرد ولی زود نکرد
آه دیدی که چه کردست مرا آن تقصیر		آنچ پشه به دماغ و سر نمرود نکرد
گر چه آن لعل لبت عیسی رنجورانست		دل رنجور مرا چاره بهبود نکرد
جانم از غمزه تیرافکن تو خسته نشد		زانک جز زلف خوشت را زره و خود نکرد
نمک و حسن جمال تو که رشک چمن است		در جهان جز جگر بنده نمکسود نکرد
هین خمش باش که گنجیست غم یار ولیک		وصف آن گنج جز این روی زراندود نکرد

در دلم چون غمت ای سرو روان برخیزد		همچو سرو این تن من بی‌دل و جان برخیزد
من گمانم تو عیان پیش تو من محو به هم		چون عیان جلوه کند چهره گمان برخیزد
چون رسد سنجق تو در ستمستان جهان		ظلم کوته شود و کوچ و قلان برخیزد
بر حصار فلک ار خوبی تو جمله برد		از مقیمان فلک بانگ امان برخیزد
بگذر از باغ جهان یک سحر ای رشک بهار		تا ز گلزار چمن رسم خزان برخیزد
پشت افلاک خمیدست از این بار گران		ز سبک روحی تو بار گران برخیزد
من چو از تیر توم بال و پرم ده بپران		خوش پرد تیر زمانی که کمان برخیزد
رمه خفتست و همی‌گردد گرگ از چپ و راست		سگ ما بانگ زند تا که شبان برخیزد
هین خمش دل پنهانست چو رگ زیر زبان		آشکارا شود آن رگ چو زبان برخیزد
این مجابات مجیرست در آن قطعه که گفت		بر سر کوی تو عقل از سر جان برخیزد

خبرت هست که در شهر شکر ارزان شد		خبرت هست که دی گم شد و تابستان شد
خبرت هست که ریحان و قرنفل در باغ		زیر لب خنده زنانند که کار آسان شد
خبرت هست که بلبل ز سفر بازرسید		در سماع آمد و استاد همه مرغان شد
خبرت هست که در باغ کنون شاخ درخت		مژده نو بشنید از گل و دست افشان شد
خبرت هست که جان مست شد از جام بهار		سرخوش و رقص کنان در حرم سلطان شد
خبرت هست که لاله رخ پرخون آمد		خبرت هست که گل خاصبک دیوان شد
خبرت هست ز دزدی دی دیوانه		شحنه عدل بهار آمد او پنهان شد
بستدند آن صنمان خط عبور از دیوان		تا زمین سبز شد و باسر و باسامان شد
شاهدان چمن ار پار قیامت کردند		هر یک امسال به زیبایی صد چندان شد
گلرخانی ز عدم چرخ زنان آمده‌اند		کانجم چرخ نثار قدم ایشان شد
ناظر ملک شد آن نرگس معزول شده		غنچه طفل چو عیسی فطن و خط خوان شد
بزم آن عشرتیان بار دگر زیب گرفت		باز آن باد صبا باده ده بستان شد
نقش‌ها بود پس پرده دل پنهانی		باغ‌ها آینه سر دل ایشان شد
آنچ بینی تو ز دل جوی ز آیینه مجوی		آینه نقش شود لیک نتاند جان شد
مردگان چمن از دعوت حق زنده شدند		کفرهاشان همه از رحمت حق ایمان شد
باقیان در لحدند و همه جنبان شده‌اند		زانک زنده نتواند گرو زندان شد
گفت بس کن که من این را به از این شرح کنم		من دهان بستم کو آمد و پایندان شد
هم لب شاه بگوید صفت جمله تمام		گر خلاصه ز شما در کنف کتمان شد

ای دریغا که حریفان همه سر بنهادند		باده عشق عمل کرد و همه افتادند
همه را از تبش عشق قبا تنگ آمد		کله از سر بنهادند و کمر بگشادند
این همه عربده و تندی و ناسازی چیست		نه همه همره و هم قافله و هم زادند
ساقیا دست من و دامن تو مخمورم		تو بده داد دل من دگران بیدادند
من عمارت نپذیرم که خرابم کردی		ای خراب از می تو هر کی در این بنیادند
ای خدا رحم کن آن را که مرا رحم نکرد		به صفات تو که در کشتن من استادند
بیخودم کن که از آن حالتم آزادیهاست		بنده آن نفرم کز خود خود آزادند
دختران دارم چون ماه پس پرده دل		ماه رویان سماوات مرا دامادند
دخترانم چو شکر سرتاسر شیرینند		خسروان فلک اندر پیشان فرهادند
چون همه باز نظر از جز شه دوخته‌اند		گرد مردار نگردند نه ایشان خادند
همه لب بر لب معشوق چو نی نالانند		دل ندارند و عجب این که همه دلشادند
گر فقیرند همه شیردل و زربخش اند		این فقیران تراشنده همه خرادند
خود از آن کس که تراشیده تو را زو بتراش		دگران حیله گر و ظالم و بی‌فریادند
رو ترش کرده چرایی که خریدارم نیست		عاشقانند تو را منتظر میعادند
تن زدم لیک دلم نعره زنان می‌گوید		باده عشق تو خواهم که دگرها بادند
شمس تبریز به نور تو که ذرات وجود		همه در عشق تو موم‌اند اگر پولادند

عید بگذشت و همه خلق سوی کار شدند		زیرکان از پی سرمایه به بازار شدند
عاشقان را چو همه پیشه و بازار تویی		عاشقان از جز بازار تو بیزار شدند
سفها سوی مجالس گرو فرج و گلو		فقها سوی مدارس پی تکرار شدند
همه از سلسله عشق تو دیوانه شدند		همه از نرگس مخمور تو خمار شدند
دست و پاشان تو شکستی چو نه پا ماند و نه دست		پر گشادند و همه جعفر طیار شدند
صدقات شه ما حصه درویشانست		عاشقان حصه بر آن رخ و رخسار شدند
ما چو خورشیدپرستان همه صحرا کوبیم		سایه جویان چو زنان در پس دیوار شدند
تو که در سایه مخلوقی و او دیواریست		ور نه ز آسیب اجل چون همه مردار شدند
جان چه کار آید اگر پیش تو قربان نشود		جان کنون شد که چو منصور سوی دار شدند
همه سوگند بخورده که دگر دم نزنند		مست گشتند صبوحی سوی گفتار شدند

ما نه زان محتشمانیم که ساغر گیرند		و نه زان مفلسکان که بز لاغر گیرند
ما از آن سوختگانیم که از لذت سوز		آب حیوان بهلند و پی آذر گیرند
چو مه از روزن هر خانه که اندرتابیم		از ضیا شب صفتان جمله ره در گیرند
ناامیدان که فلک ساغر ایشان بشکست		چو ببینند رخ ما طرب از سر گیرند
آنک زین جرعه کشد جمله جهانش نکشد		مگر او را به گلیم از بر ما برگیرند
هر کی او گرم شد این جا نشود غره کس		اگرش سردمزاجان همه در زر گیرند
در فروبند و بده باده که آن وقت رسید		زردرویان تو را که می احمر گیرند
به یکی دست می خالص ایمان نوشند		به یکی دست دگر پرچم کافر گیرند
آب ماییم به هر جا که بگردد چرخی		عود ماییم به هر سور که مجمر گیرند
پس این پرده ازرق صنمی مه روییست		که ز نور رخش انجم همه زیور گیرند
ز احتراقات و ز تربیع و نحوست برهند		اگر او را سحری گوشه چادر گیرند
تو دورای و دودلی و دل صاف آن‌ها راست		که دل خود بهلند و دل دلبر گیرند
خمش ای عقل عطارد که در این مجلس عشق		حلقه زهره بیانت همه تسخر گیرند

آنک عکس رخ او راه ثریا بزند		گر ره قافله عقل زند تا بزند
آنک نقل و می او در ره صوفی نقدست		رسدش گر به نظر گردن فردا بزند
گر پراکنده دلی دامن دل گیر که دل		خیمه امن و امان بر سر غوغا بزند
عمری باید تا دیو از او بگریزد		احمدی باید تا راه چلیپا بزند
در هر آن کنج دلی که غم تو معتکفست		نیم شب تابش خورشید بر آن جا بزند
عارفا بهر سه نان دعوت جان را مگذار		تا سنانت چو علی در صف هیجا بزند
زین گذر کن که رسیدست شهنشاه کرم		خیز تا جان تو بر عیش و تماشا بزند
کف حاجت بگشا جام الهی بستان		تا شعاع می جان بر رخ و سیما بزند
رخ و سیمای تو زان رونق و نوری گیرد		که کف شق قمر بر مه بالا بزند
بر سرت بردود و عقل دهد مغز تو را		عقل پرمغز تو پا بر سر جوزا بزند
خواجه بربند دو گوش و بگریز از سخنم		ور نه در رخت تو هم آتش یغما بزند
بگریز از من و از طالع شیرافکن من		کاخترم کوکبه بر آدم و حوا بزند
هین خمش باش که نور تو چو بر دل‌ها زد		نور محسوس شود بر سر و بر پا بزند

آنچ روی تو کند نور رخ خور نکند		و آنچ عشق تو کند شورش محشر نکند
هر کی بیند رخ تو جانب گلشن نرود		هر کی داند لب تو قصه ساغر نکند
چون رسد طره تو مشک دگر دم نزند		چون رسد پرتو تو عقل دگر سر نکند
مالک الملک چنان سنجق عشاق فراشت		که کسی را هوس ملکت سنجر نکند
تاب آن حسن که در هفت فلک گنجا نیست		جز که آهنگ دل خسته لاغر نکند
دل ویران که در و گنج هوای ابدیست		رخ عاشق ز چه رو همچو رخ زر نکند
من ندانم تو بگو آه چه باشد آن چیز		که دلارام به یک غمزه میسر نکند
توبه کردم که نگویم من از آن توبه شکن		هر کی بیند شکنش توبه دیگر نکند
یا رب ار صبر نیابد ز تو دل ز آتش عشق		تا ابد قصه کند قصه مکرر نکند
گر چه با خاک برابر کند او قالب ما		خاک ما را به دو صد روح برابر نکند

آه کان طوطی دل بی‌شکرستان چه کند		آه کان بلبل جان بی‌گل و بستان چه کند
آنک از نقد وصال تو به یک جو نرسید		چو گه عرض بود بر سر میزان چه کند
آنک بحر تو چو خاشاک به یک سوش افکند		چو بجویند از او گوهر ایمان چه کند
نقش گرمابه ز گرمابه چه لذت یابد		در تماشاگه جان صورت بی‌جان چه کند
با بد و نیک بد و نیک مرا کاری نیست		دل تشنه لب من در شب هجران چه کند
دست و پا و پر و بال دل من منتظرند		تا که عشقش چه کند عشق جز احسان چه کند
آنک او دست ندارد چه برد روز نثار		و آنک او پای ندارد گه خیزان چه کند
آنک بر پرده عشاق دلش زنگله نیست		پرده زیر و عراقی و سپاهان چه کند
آنک از باده جان گوش و سرش گرم نشد		سرد و افسرده میان صف مستان چه کند
آنک چون شیر نجست از صفت گرگی خویش		چشم آهوفکن یوسف کنعان چه کند
گر چه فرعون به در ریش مرصع دارد		او حدیث چو در موسی عمران چه کند
آنک او لقمه حرص است به طمع خامی		او دم عیسی و یا حکمت لقمان چه کند
بس کن و جمع شو و بیش پراکنده مگو		بی دل جمع دو سه حرف پریشان چه کند
شمس تبریز تویی صبح شکرریز تویی		عاشق روز به شب قبله پنهان چه کند

از دلم صورت آن خوب ختن می‌نرود		چاشنی شکر او ز دهن می‌نرود
بالله ار شور کنم هر نفسی عیب مگیر		گر برفت از دل تو از دل من می‌نرود
همه مرغان ز چمن هر طرفی می‌پرند		بلبل بی‌دل یک دم ز چمن می‌نرود
جان پروانه مسکین که مقیم لگنست		تن او تا به نسوزد ز لگن می‌نرود
بوالحسن گفت حسن را که از این خانه برو		بوالحسن نیز درافتاد و حسن می‌نرود
رسن دوست چو در حلق دلم افتادست		لاجرم چنبر دل جز به رسن می‌نرود
مرغ جان از قفس قالب من سیر شدست		وز امید نظر دوست ز تن می‌نرود

واقف سرمد تا مدرسه عشق گشود		فرقیی مشکل چون عاشق و معشوق نبود
جز قیاس و دوران هست طرق لیک شدست		بر اولوالفقه و طبیب و متنجم مسدود
اندر این صورت و آن صورت بس فکرت تیز		از پی بحث و تفکر ید بیضا بنمود
فرق گفتند بسی جامعشان راه ببست		رو به جامع چو نهادند دو صد فرق فزود
فکر محدود بد و جامع و فارق بی‌حد		آنچ محدود بد آن محو شد از نامحدود
محو سکرست پس محو بود صحو یقین		شمس عاقب بود ار چند بود ظل ممدود
این از آنست که یطوی به زبان لایحکی		زانک اثبات چنین نکته بود نفی وجود
این سخن فرع وجودست و حجابست ز نفی		کشف چیزی به حجابش نبود جز مردود
نه ز مردود گریزی نه ز مقبول خلاص		بهل این را که نگنجد نه به بحث و نه سرود
تو پس این را بهلی لیک تو را آن نهلد		جان از این قاعده نجهد به قیام و به قعود
جان قعود آرد آنش بکشد سوی قیام		جان قیام آرد آنش بکشد سوی سجود
این یگانه نه دوگانه‌ست که از وی برهی		به سلام و به تشهد نرهد جان ز شهود
نه به تحریمه درآمد نه به تحلیله رود		نه به تکبیره ببست و نه سلامش بگشود
مگس روح درافتاد در این دوغ ابد		نه مسلمان و نه ترسا و نه گبر و نه جهود
هله می‌گو که سخن پر زدن آن مگس است		پر زدن نیز نماند چو رود دوغ فرود
پر زدن نوع دگر باشد اگر نیز بود		رقص نادر بودت بر زبر چرخ کبود

این کبوتربچه هم عزم هوا کرد و پرید		چون صفیری و ندایی ز سوی غیب شنید
آن مراد همه عالم چه فرستاد رسول		که بیا جانب ما چون نپرد جان مرید
بپرد جانب بالا چو چنان بال بیافت		بدرد جامه تن را چو چنان نامه رسید
چه کمندست که پر می‌کشد این جان‌ها را		چه ره است آن ره پنهان که از آن راه کشید
رحمتش نامه فرستاد که این جا بازآ		که در آن تنگ قفس جان تو بسیار طپید
لیک در خانه بی‌در تو چو مرغی بی‌پر		این کند مرغ هوا چونک به چستی افتید
بی قراریش گشاید در رحمت آخر		بر در و سقف همی‌کوب پر اینست کلید
تا نخوانیم ندانی تو ره واگشتن		که ره از دعوت ما گردد بر عقل بدید
هر چه بالا رود ار کهنه بود نو گردد		هر نوی کید این جا شود از دهر قدید
هین خرامان رو در غیب سوی پس منگر		فی امان الله کان جا همه سودست و مزید
هله خاموش برو جانب ساقی وجود		که می پاک ویت داد در این جام پلید

هله پیوسته سرت سبز و لبت خندان باد		هله پیوسته دل عشق ز تو شادان باد
غم پرستی که تو را بیند و شادی نکند		همه سرزیر و سیه کاسه و سرگردان باد
چونک سرزیر شود توبه کند بازآید		نیک و بد نیک شود دولت تو سلطان باد
نور احمد نهلد گبر و جهودی به جهان		سایه دولت او بر همگان تابان باد
گمرهان را ز بیابان همه در راه آرد		مصطفی بر ره حق تا به ابد رهبان باد
آن خیال خوش او مشعله دل‌ها باد		وان نمکدان خوشش بر زبر این خوان باد
کمترین ساغر بزم خوش او شد کوثر		دل چون شیشه ما هم قدح ایشان باد
شمس تبریز تویی واقف اسرار رسول		نام شیرین تو هر گمشده را درمان باد

هست مستی که مرا جانب میخانه برد		جانب ساقی گلچهره دردانه برد
هست مستی که کشد گوش مرا یارانه		از چنین صف نعالم سوی پیشانه برد
نعل آنست که بوسه گه او خاک بود		لعل آنست که سوی می و پیمانه برد
جان سپاریم بدان باده جان دست نهیم		پیشتر زانک خردمان سوی افسانه برد
شاخ شاخست دل از رنگ سر زلف خوشش		تا چرا بند چنان موسی سر شانه برد

هر کی از حلقه ما جای دگر بگریزد		همچنان باشد کز سمع و بصر بگریزد
زان خورد خون جگر عاشق زیرا شیر است		شیردل کی بود آن کو ز جگر بگریزد
دل چو طوطی بود و جور دلارام شکر		طوطیی دید کسی کو ز شکر بگریزد
پشه باشد که به هر باد مخالف برود		دزد شب باشد کز نور قمر بگریزد
هر سری را که خدا خیره و کالیوه کند		صدر جنت بهلد سوی سقر بگریزد
و آنک واقف بود از مرگ سوی مرگ گریخت		سوی ملک ابد و تاج و کمر بگریزد
چون قضا گفت فلانی به سفر خواهد مرد		آن کس از بیم اجل سوی سفر بگریزد
بس کن و صید مکن آنک نیرزد به شکار		که خیال شب و شب هم ز سحر بگریزد

وقت آن شد که ز خورشید ضیایی برسد		سوی زنگی شب از روم لوایی برسد
به برهنه شده عشق قبایی بدهند		وز شکرخانه آن دوست نوایی برسد
این همه کاسه زرین ز بر خوان فلک		بهر آنست که یک روز صلایی برسد
بره و خوشه گردون ز برای خورش است		تا ز خرمنگه آن ماه عطایی برسد
عاشقان را که جز این عشق غذایی دگرست		کاسه کدیه ایشان به ابایی برسد
نوخرانی که رهیدند ز بازار کهن		کهنه کاسد ایشان به بهایی برسد
مه پرستان که ستاره همه شب می‌شمرند		آخر این کوشش و اومید به جایی برسد
رو ترش کرده چو ابری که ببارید جفا		از وفا رست جفا هم به وفایی برسد
آنک دانست یقین مادر گل‌ها خارست		همچو گل خندد چون خار جفایی برسد
خضری گرد جهان لاف زد از آب حیات		تا به گوش دل ما طبل بقایی برسد
گر ز یاران گل آلود بریدی مگری		چون ز گل دور شود آب صفایی برسد
دل خود زین دودلان سرد کن و پاک بشوی		دل خم شسته شود چون به سقایی برسد
ناسزا گفتن از آن دلبر شیرین عجبست		ناسزا گفت که تا جان به سزایی برسد
یار چون سنگ دلان خانه ما را بشکست		تا که هر خانه شکسته به سرایی برسد
دوش در خواب بدیدم صلاح الدین را		گسترد سایه دولت چو همایی برسد

وای آن دل که بدو از تو نشانی نرسد		مرده آن تن که بدو مژده جانی نرسد
سیه آن روز که بی‌نور جمالت گذرد		هیچ از مطبخ تو کاسه و خوانی نرسد
وای آن دل که ز عشق تو در آتش نرود		همچو زر خرج شود هیچ به کانی نرسد
سخن عشق چو بی‌درد بود بر ندهد		جز به گوش هوس و جز به زبانی نرسد
مریم دل نشود حامل انوار مسیح		تا امانت ز نهانی به نهانی نرسد
حس چو بیدار بود خواب نبیند هرگز		از جهان تا نرود دل به جهانی نرسد
غفلت مرگ زد آن را که چنان خشک شدست		از غم آنک ورا تره به نانی نرسد
این زمان جهد بکن تا ز زمان بازرهی		پیش از آن دم که زمانی به زمانی نرسد
هر حیاتی که ز نان رست همان نان طلبد		آب حیوان به لب هر حیوانی نرسد
تیره صبحی که مرا از تو سلامی نرسد		تلخ روزی که ز شهد تو بیانی نرسد

ز اول روز که مخموری مستان باشد		شیخ را ساغر جان در کف دستان باشد
پیش او ذره صفت هر سحری رقص کنیم		این چنین عادت خورشیدپرستان باشد
تا ابد این رخ خورشید سحر در سحرست		تا دل سنگ از او لعل بدخشان باشد
ای صلاح دل و دین تو ز برون جهتی		تا چنین شش جهت از نور تو رخشان باشد
بنده عشق تو در عشق کجا سرد شود		چون صلاح دل و دین آتش سوزان باشد
تو رضای دل او جو اگرت دل باید		دل او چون طلبد آنک گران جان باشد
ای بس ایمان که شود کفر چو با او نبود		ای بسی کفر که از دولتش ایمان باشد
گلخنی را چو ببینی به دل و روی سیاه		هر چه از کان گهر گوید بهتان باشد
شمس تبریز تو سلطان همه خوبانی		هم جمال تو مگر یوسف کنعان باشد

ننگ عالم شدن از بهر تو ننگی نبود		با دل مرده دلان حاجت جنگی نبود
عشق شیرینی جانست و همه چاشنی است		چاشنی و مزه را صورت و رنگی نبود
عشق شاخیست ز دریا که درآید در دل		جای دریا و گهر سینه تنگی نبود
ساحل نفس رها کن به تک دریا رو		کاندر این بحر تو را خوف نهنگی نبود
صورت هر دو جهان جمله ز آیینه عشق		بنماید چو که بر آینه زنگی نبود
کار روبه نبود عشق که هر روبه را		حمله شیر نر و کبر پلنگی نبود

سفره کهنه کجا درخور نان تو بود		خرمگس هم ز کجا صاحب خوان تو بود
در زمانی که بگویی هله هان تان چه کمست		کو زبانی که مجابات زبان تو بود
گر سیه روی بود زنگی و هندوی توست		چه غمست از سیهی چونک از آن تو بود
ببری در خم خویش و خوش و یک رنگ کنی		تا همه روح بود فر و نشان تو بود
ترس را سر ببر و گردن تعظیم بزن		در مقامی که عطاها و امان تو بود
ما همه بر سر راهیم و جهانی گذرست		چشم روشن نفسی کان ز جهان تو بود
دل اگر بی‌ادبی کرد بر این صبر مگیر		طعمش بد که در این جنگ عوان تو بود
سگ به هر سو که چخد نعره به کوی تو زند		شیرگیرش که بود تا که زیان تو بود
هین صبوحست بده می که همه مخموریم		تا که جان یک نفسی مست ضمان تو بود
در قدح درنگری زود فرح بخش شود		گرگ چون دید سگ کهف شبان تو بود
همه خفتند و دو مخمور چنین بیدارند		نظری کن سوی خم‌ها که نهان تو بود
سر و پا مست شود هر چه تو خواهی بشود		برسد چون نرسد چونک رسان تو بود
هله درویش بخور نک قدح زفت رسید		سست بودن چه بود چونک اوان تو بود
هله امروز نشستیم به عشرت تا شب		چه کم آید می و مطرب چو بیان تو بود
خاک بر سر همه را دامن این دولت گیر		چو بر این خاک نشستی همه آن تو بود
می او خور همه او شو سر شش گوش مباش		مطلب که دو سه خر گوش کشان تو بود

گر نخسبی ز تواضع شبکی جان چه شود		ور نکوبی به درشتی در هجران چه شود
ور به یاری و کریمی شبکی روز آری		از برای دل پرآتش یاران چه شود
ور دو دیده به تماشای تو روشن گردد		کوری دیده ناشسته شیطان چه شود
ور بگیرد ز بهاران و ز نوروز رخت		همه عالم گل و اشکوفه و ریحان چه شود
آب حیوان که نهفته‌ست و در آن تاریکیست		پر شود شهر و کهستان و بیابان چه شود
ور بپوشند و بیابند یکی خلعت نو		این غلامان و ضعیفان ز تو سلطان چه شود
ور سواره تو برانی سوی میدان آیی		تا شود گوشه هر سینه چو میدان چه شود
دل ما هست پریشان تن تیره شده جمع		صاف اگر جمع شود تیره پریشان چه شود
به ترازو کم از آنیم که مه با ما نیست		بهر ما گر برود ماه به میزان چه شود
چون عزیر و خر او را به دمی جان بخشید		گر خر نفس شود لایق جولان چه شود
بر سر کوی غمت جان مرا صومعه ایست		گر نباشد قدمش بر که لبنان چه شود
هین خمش باش و بیندیش از آن جان غیور		جمع شو گر نبود حرف پریشان چه شود

عشرتی هست در این گوشه غنیمت دارید		دولتی هست حریفان سر دولت خارید
چو شکر یک دل و آغشته این شیر شوید		که ظریفید و لطیفید و نکومقدارید
دانه چیدن چه مروت بود آخر مکنید		که امیران دو صد خرمن و صد انبارید
با چنین لاله رخان روح چرا نفزایید		در چنین معصره‌ای غوره چرا افشارید
دست در دامن همچون گل و ریحانش زنید		نه که پرورده و بسرشته آن گلزارید
رنگ دیدیت بسی جان و حیاتیش نبود		مه خوبان مرا از چه چنین پندارید
چون ره خانه ندانید که زاده وصلید		چون سره و قلب ندانید کز این بازارید
فخر مصرید چو یوسف هله تعبیر کنید		چو لب نوش وفا جمله شکر می‌کارید
ملکانید و ملک زاده ز آغاز و سرشت		گر چه امروز گدایانه چنین می‌زارید
ساقیان باده به کف گوش شما می‌پیچند		گرد خمخانه برآیید اگر خمارید
همه صیاد هنر گشته پی بی‌عیبی		همه عیبید چو در مجلس جان هشیارید
شمس تبریز درآمد به عیان عذر نماند		دیده روح طلب را به رخش بسپارید

می‌رسد یوسف مصری همه اقرار دهید		می‌خرامد چو دو صد تنگ شکر بار دهید
جان بدان عشق سپارید و همه روح شوید		وز پی صدقه از آن رنگ به گلزار دهید
جمع رندان و حریفان همه یک رنگ شدیم		گروی‌ها بستانید و به بازار دهید
تا که از کفر و ز ایمان بنماند اثری		این قدح را ز می‌شرع به کفار دهید
اول این سوختگان را به قدح دریابید		و آخرالامر بدان خواجه هشیار دهید
در کمینست خرد می‌نگرد از چپ و راست		قدح زفت بدان پیرک طرار دهید
هر کی جنس است بر این آتش عشاق نهید		هر چه نقدست به سرفتنه اسرار دهید
کار و بار از سر مستی و خرابی ببرید		خویش را زود به یک بار بدین کار دهید
آتش عشق و جنون چون بزند بر ناموس		سر و دستار به یک ریشه دستار دهید
جان‌ها را بگذارید و در آن حلقه روید		جامه‌ها را بفروشید و به خمار دهید
می فروشیست سیه کار و همه عور شدیم		پیرهن نیست کسی را مگر ایزار دهید
حاش لله که به تن جامه طمع کرده بود		آن بهانه‌ست دل پاک به دلدار دهید
طالب جان صفا جامه چرا می‌خواهد		و آنک برده‌ست تن و جامه به ایثار دهید
عنکبوتیست ز شهوت که تو را پرده کشد		جامه و تن زر و سر جمله به یک بار دهید
تا ببینید پس پرده یکی خورشیدی		شمس تبریز کز او دیده به دیدار دهید

بر سر کوی تو عقل از سر جان برخیزد		خوشتر از جان چه بود از سر آن برخیزد
بر حصار فلک ار خوبی تو حمله برد		از مقیمان فلک بانگ امان برخیزد
بگذر از باغ جهان یک سحر ای رشک بهار		تا ز گلزار و چمن رسم خزان برخیزد
پشت افلاک خمیدست از این بار گران		ای سبک روح ز تو بار گران برخیزد
من چو از تیر توام بال و پری بخش مرا		خوش پرد تیر زمانی که کمان برخیزد
رمه خفتست همی‌گردد گرگ از چپ و راست		سگ ما بانگ برآرد که شبان برخیزد
من گمانم تو عیان پیش تو من محو به هم		چون عیان جلوه کند چهره گمان برخیزد
هین خمش دل پنهانست کجا زیر زبان		آشکارا شود این دل چو زبان برخیزد
این مجابات مجیر است در آن قطعه که گفت		بر سر کوی تو عقل از سر جان برخیزد

صنما گر ز خط و خال تو فرمان آرند		این دل خسته مجروح مرا جان آرند
عاشقان نقش خیال تو چو بینند به خواب		ای بسا سیل که از دیده گریان آرند
خنک آن روز خوشا وقت که در مجلس ما		ساقیان دست تو گیرند و به مهمان آرند
صوفیان طاق دو ابروی تو را سجده برند		عارفان آنچ نداری بر تو آن آرند
چشم شوخ تو چو آغاز کند بوالعجبی		آدم کافر و ابلیس مسلمان آرند
بت پرستان رخ خورشید تو را گر بینند		بر قد و قامت زیبای تو ایمان آرند
شمه‌ای گر ز تو در عالم علوی برسد		قدسیان رقص بر این گنبد گردان آرند
گر بدین عاشق دلسوخته مسکینی		شکری زان لب چون لعل بدخشان آرند
جان و دل هر دو فدای شکرستان تو باد		آب حیوان چو از آن چاه زنخدان آرند
شمس تبریز اگر بلبل باغ ارمی		باش تا قوت تو از روضه رضوان آرند

یا رب این بوی که امروز به ما می‌آید		ز سراپرده اسرار خدا می‌آید
بوستان را کرمش خلعت نو می‌پوشد		خستگان را ز دواخانه دوا می‌آید
در نمازند درختان و به تسبیح طیور		در رکوعست بنفشه که دوتا می‌آید
هر چه آمد سوی هستی ره هستی گم کرد		که ز مستی نشناسد که کجا می‌آید
از یکی روح در این راه چو رو واپس کرد		اصل خود دید ز ارواح جدا می‌آید
رنگ او یافت از آن روی چنین خوش رنگست		بوی او یافت کز او بوی وفا می‌آید
مست او گشت از آن رو همگان مست ویند		خوش لقا گشت کز آن ماه لقا می‌آید
نی بگویم ز ملولی کسی غم نخورم		که شکر رشک برد ز آنچ مرا می‌آید
زان دلیرست که با شیر ژیان رو کردست		زان کریمست که از گنج عطا می‌آید
آنک سرمست نباشد برمد از مردم		تا نگویند کز او بوی صبا می‌آید
بس کن ای دوست که سنبوسه چو بسیار خوری		که ز سنبوسه تو را بوی گیا می‌آید

یا رب این بوی خوش از روضه جان می‌آید		یا نسیمیست کز آن سوی جهان می‌آید
یا رب این آب حیات از چه وطن می‌جوشد		یا رب این نور صفات از چه مکان می‌آید
عجب این غلغله از جوق ملک می‌خیزد		عجب این قهقهه از حور جنان می‌آید
چه سماعست که جان رقص کنان می‌گردد		چه صفیرست که دل بال زنان می‌آید
چه عروسیست چه کابین که فلک چون تتقیست		ماه با این طبق زر به نشان می‌آید
چه شکارست که این تیر قضا پرانست		ور چنین نیست چرا بانگ کمان می‌آید
مژده مژده همه عشاق بکوبید دو دست		کانک از دست بشد دست زنان می‌آید
از حصار فلکی بانگ امان می‌خیزد		وز سوی بحر چنین موج گمان می‌آید
چشم اقبال به اقبال شما مخمورست		این دلیلست که از عین عیان می‌آید
برهیدیت از این عالم قحطی که در او		از برای دو سه نان زخم سنان می‌آید
خوشتر از جان چه بود جان برود باک مدار		غم رفتن چه خوری چون به از آن می‌آید
هر کسی در عجبی و عجب من اینست		کو نگنجد به میان چون به میان می‌آید
بس کنم گر چه که رمزست بیانش نکنم		خود بیان را چه کنیم جان بیان می‌آید

لحظه‌ای قصه کنان قصه تبریز کنید		لحظه‌ای قصه آن غمزه خون ریز کنید
در فراق لب چون شکر او تلخ شدیم		زان شکرهای خدایانه شکرریز کنید
هندوی شب سر زلفین ببرد ز طمع		زلف او گر بفشانید عبربیز کنید
بس زبان کز صفت آن لب او کند شود		چون سنان نظر از دولت او تیز کنید
ای بسا شب که ز نور مه او روز شود		گر چه مه در طلبش شیوه شبخیز کنید
وقت شمشیر بود واسطه‌ها برگیرید		صرف آرید نخواهیم که آمیز کنید
شمس تبریز که خورشید یکی ذره اوست		ذره را شمس مگوییدش و پرهیز کنید

عید بگذشت و همه خلق سوی کار شدند		همه از نرگس مخمور تو خمار شدند
دست و پاشان تو شکستی چو نه پا ماند و نه دست		پر گشادند و همه جعفر طیار شدند
اهل دینار کجا امت دیدار کجا		گر چه دینار بشد لایق دیدار شدند

طرفه گرمابه بانی کو ز خلوت برآید		نقش گرمابه یک یک در سجود اندرآید
نقش‌های فسرده بی‌خبروار مرده		ز انعکاسات چشمش چشمشان عبهر آید
گوش‌هاشان ز گوشش اهل افسانه گردد		چشم‌هاشان ز چشمش قابل منظر آید
نقش گرمابه بینی هر یکی مست و رقصان		چون معاشر که گه گه در می احمر آید
پر شده بانگ و نعره صحن گرمابه ز ایشان		کز هیاهوی و غلغل غره محشر آید
نقش‌ها یک دگر را جانب خویش خوانند		نقش از آن گوشه خندان سوی این دیگر آید
لیک گرمابه بان را صورتی درنیابد		گر چه صورت ز جستن در کر و در فر آید
جمله گشته پریشان او پس و پیش ایشان		ناشناسا شه جان بر سر لشکر آید
گلشن هر ضمیری از رخش پرگل آید		دامن هر فقیری از کفش پرزر آید
دار زنبیل پیشش تا کند پر ز خویشش		تا که زنبیل فقرت حسرت سنجر آید
برهد از بیش وز کم قاضی و مدعی هم		چونک آن ماه یک دم مست در محضر آید
باده خمخانه گردد مرده مستانه گردد		چوب حنانه گردد چونک بر منبر آید
کم کند از لقاشان بفسرد نقش‌هاشان		گم شود چشم‌هاشان گوش‌هاشان کر آید
باز چون رو نماید چشم‌ها برگشاید		باغ پرمرغ گردد بوستان اخضر آید
رو به گلزار و بستان دوستان بین و دستان		در پی این عبارت جان بدان معبر آید
آنچ شد آشکارا کی توان گفت یارا		کلک آن کی نویسد گر چه در محبر آید

باز شیری با شکر آمیختند		عاشقان با همدگر آمیختند
روز و شب را از میان برداشتند		آفتابی با قمر آمیختند
رنگ معشوقان و رنگ عاشقان		جمله همچون سیم و زر آمیختند
چون بهار سرمدی حق رسید		شاخ خشک و شاخ تر آمیختند
رافضی انگشت در دندان گرفت		هم علی و هم عمر آمیختند
بر یکی تختند این دم هر دو شاه		بلک خود در یک کمر آمیختند
هم شب قدر آشکارا شد چو عید		هم فرشته با بشر آمیختند
هم زبان همدگر آموختند		بی نفور این دو نفر آمیختند
نفس کل و هر چه زاد از نفس کل		همچو طفلان با پدر آمیختند
خیر و شر و خشک و تر زان هست شد		کز طبیعت خیر و شر آمیختند
من دهان بستم تو باقی را بدان		کاین نظر با آن نظر آمیختند
بهر نور شمس تبریزی تنم		شمع وارش با شرر آمیختند

آن شکرپاسخ نباتم می‌دهد		و آنک کشتستم حیاتم می‌دهد
آن که در دریای خونم غرقه کرد		یونس وقتم نجاتم می‌دهد
در صفات او صفاتم نیست شد		هم صفا و هم صفاتم می‌دهد
رخت را برد و مرا درویش کرد		نک ز یاقوتش زکاتم می‌دهد
اسب من بستد پیاده مانده‌ام		وز دو رخ آن شاه ماتم می‌دهد
کوه طور از شاهماتش پاره شد		من کم از کاهم ثباتم می‌دهد
ماه عید روز وصلش خواستم		از شب هجران براتم می‌دهد
چون برون از شش جهت بد گنج عشق		زان جهت بی این جهاتم می‌دهد

خنب‌های لایزالی جوش باد		باده نوشان ازل را نوش باد
تیزچشمان صفا را تا ابد		حلقه‌های عشق تو در گوش باد
دوش گفتم ساقیش را هوش دار		ساقیش گفتا مرا بی‌هوش باد
ای خدا از ساقیان بزم غیب		در دو عالم بانگ نوشانوش باد
عقل کل کو راز پوشاند همی		مست باد و راز بی‌روپوش باد
هر سحر همچون سحرگه بی‌حجاب		آفتاب حسن در آغوش باد
شمس تبریز ار چه پشتش سوی ماست		صد هزاران آفرین بر روش باد

موشکی صندوق را سوراخ کرد		خواب گربه موش را گستاخ کرد
اندر آتش افکنیم آن موش را		همچنان کان مردک طباخ کرد
گربه را و موش را آتش زنیم		در تنوری کآتشش صد شاخ کرد

بار دیگر یار ما هنباز کرد		اندک اندک خوی از ما بازکرد
مکرهای دشمنان در گوش کرد		چشم خود بر یار دیگر باز کرد
هر دم از جورش دل آرد نو خبر		غم دل ترسنده را غماز کرد
رو ترش کردن بر ما پیشه ساخت		یک بهانه جست و دست انکاز کرد
ای دریغا راز ما با همدگر		کو دگر کس را چنین همراز کرد
ای دل از سر صبر را آغاز کن		زانک دلبر جور را آغاز کرد
عقل گوید کاین بداندیشی مکن		او از آن ماست بر ما ناز کرد
می‌دهد چون مه صلاح الدین ضیا		کارغنون را زهره جان ساز کرد

شهر پر شد لولیان عقل دزد		هم بدزدد هم بخواهد دستمزد
هر که بتواند نگه دارد خرد		من نتانستم مرا باری ببرد
گرد من می‌گشت یک لولی پریر		همچنینم برد کلی کرد و مرد
کرد لولی دست خود در خون من		خون من در دست آن لولی فسرد
تا که می‌شد خون من انگوروار		سال‌ها انگور دل را می‌فشرد
کرد دیدم کو کند دزدی ولیک		کرد ما را بین که او دزدید کرد
کی گمان دارد که او دزدی کند		خاصه شه صوفی شد آمد مو سترد
دزد خونی بین که هر کس را که کشت		خضر و الیاسی شد و هرگز نمرد
رخت برد و بخت داد آنگه چه بخت		سیم برد و دامن پرزر شمرد
دردها و دردها را صاف کرد		پیش او آرید هر جا هست درد
این جهان چشمست و او چون مردمک		تنگ می‌آید جهان زین مرد خرد
باز رشک حق دهانم قفل کرد		شد کلید و قفل را جایی سپرد

خلق می‌جنبند مانا روز شد		روز را جان بخش جانا روز شد
چند شب گشتیم ما و چند روز		در غم و شادی تو تا روز شد
در جهان بس شهرها کان جا شبست		اندر این ساعت که این جا روز شد
در شب غفلت جهانی خفته‌اند		ز آفتاب عشق ما را روز شد
هر که عاشق نیست او را روز نیست		هر که را عشقست و سودا روز شد
صبح را در کنج این خانه مجوی		رو به بالا کن به بالا روز شد
بر تو گر خارست بر ما گل شکفت		بر تو گر شامست بر ما روز شد
گر تو از طفلی ز روز آگه نه‌ای		خیز با ما جان بابا روز شد
روز را منکر مشو لا لا مگو		چند لا لا جان لالا روز شد
آفتاب آمد که انشق القمر		بشنو این فرمان اعلا روز شد
پاسبانا بس دگر چوبک مزن		پاسبان و حارس ما روز شد

چون مرا جمعی خریدار آمدند		کهنه دوزان جمله در کار آمدند
از ستیزه ریش را صابون زدند		وز حسد ناشسته رخسار آمدند
همچو نغزان روز شیوه می‌کنند		همچو چغزان شب به تکرار آمدند
شکر کز آواز من این خفتگان		خواب را هشتند و بیدار آمدند
کاش بیداری برای حق بدی		اینک بهر سیم و زر زار آمدند
چون شود بیمار از ایشان سرخ رو		چون به زردی همچو دینار آمدند
خلق را پس چون رهانند از حسد		کز حسد این قوم بیمار آمدند
در دل خلقند چون دیده منیر		آن شهان کز بهر دیدار آمدند
همچو هفت استاره یک نور آمدند		همچو پنج انگشت یک کار آمدند
تا نگردی ریش گاو مردمی		سر به سر خود ریش و دستار آمدند
اهل دل خورشید و اهل گل غبار		اهل دل گل اهل گل خار آمدند
غم مخور ای میر عالم زین گروه		کاهل دل دل بخش و دلدار آمدند

ساقیان سرمست در کار آمدند		مستیان در کوی خمار آمدند
حلقه حلقه عاشقان و بی‌دلان		بر امید بوی دلدار آمدند
بلبلان مست و مستان الست		بر امید گل به گلزار آمدند
هین که مخموران در این دم جوق جوق		بر در ساقی به زنهار آمدند
یک ندا آمد عجب از کوی دل		بی دل و بی‌پا به یک بار آمدند
از خوشی بوی او در کوی او		بیخود و بی‌کفش و دستار آمدند
بی محابا ده تو ای ساقی مدام		هین که جان‌ها مست اسرار آمدند
عارفان از خویش بی‌خویش آمدند		زاهدان در کار هشیار آمدند
ساقیا تو جمله را یک رنگ کن		باده ده گر یار و اغیار آمدند

اندک اندک جمع مستان می‌رسند		اندک اندک می پرستان می‌رسند
دلنوازان نازنازان در ره اند		گلعذاران از گلستان می‌رسند
اندک اندک زین جهان هست و نیست		نیستان رفتند و هستان می‌رسند
جمله دامن‌های پرزر همچو کان		از برای تنگدستان می‌رسند
لاغران خسته از مرعای عشق		فربهان و تندرستان می‌رسند
جان پاکان چون شعاع آفتاب		از چنان بالا به پستان می‌رسند
خرم آن باغی که بهر مریمان		میوه‌های نو زمستان می‌رسند
اصلشان لطفست و هم واگشت لطف		هم ز بستان سوی بستان می‌رسند

هر چه آن خسرو کند شیرین کند		چون درخت تین که جمله تین کند
هر کجا خطبه بخواند بر دو ضد		همچو شیر و شهدشان کابین کند
با دم او می‌رود عین الحیات		مرده جان یابد چو او تلقین کند
مرغ جان‌ها با قفس‌ها برپرند		چونک بنده پروری آیین کند
عالمی بخشد به هر بنده جدا		کیست کو اندر دو عالم این کند
گر به قعر چاه نام او بری		قعر چه را صدر علیین کند
من بر آنم که شکرریزی کنم		از شکر گر قسم من تعیین کند
کافری گر لاف عشق او زند		کفر او را جمله نور دین کند
خار عالم در ره عاشق نهاد		تا که جمله خار را نسرین کند
تو نمی‌دانی که هر که مرغ اوست		از سعادت بیضه‌ها زرین کند
بس کنم زین پس نهان گویم دعا		کی نهان ماند چو شه آمین کند

خنده از لطفت حکایت می‌کند		ناله از قهرت شکایت می‌کند
این دو پیغام مخالف در جهان		از یکی دلبر روایت می‌کند
غافلی را لطف بفریبد چنان		قهر نندیشد جنایت می‌کند
وان یکی را قهر نومیدی دهد		یأس کلی را رعایت می‌کند
عشق مانند شفیعی مشفقی		این دو گمره را حمایت می‌کند
شکرها داریم زین عشق ای خدا		لطف‌های بی‌نهایت می‌کند
هر چه ما در شکر تقصیری کنیم		عشق کفران را کفایت می‌کند
کوثر است این عشق یا آب حیات		عمر را بی‌حد و غایت می‌کند
در میان مجرم و حق چون رسول		بس دوادو بس سعایت می‌کند
بس کن آیت آیت این را برمخوان		عشق خود تفسیر آیت می‌کند

عشق اکنون مهربانی می‌کند		جان جان امروز جانی می‌کند
در شعاع آفتاب معرفت		ذره ذره غیب دانی می‌کند
کیمیای کیمیاسازست عشق		خاک را گنج معانی می‌کند
گاه درها می‌گشاید بر فلک		گه خرد را نردبانی می‌کند
گه چو صهبا بزم شادی می‌نهد		گه چو دریا درفشانی می‌کند
گه چو روح الله طبیبی می‌شود		گه خلیلش میزبانی می‌کند
اعتمادی دارد او بر عشق دوست		گر سماع لن ترانی می‌کند
اندر این طوفان که خونست آب او		لطف خود را نوح ثانی می‌کند
بانگ انانستعین ما شنید		لطف و داد و مستعانی می‌کند
چون قرین شد عشق او با جان‌ها		مو به مو صاحب قرانی می‌کند
ارمغان‌های غریب آورده است		قسمت آن ارمغانی می‌کند
هر که می‌بندد ره عشاق را		جاهلی و قلتبانی می‌کند
سرنگون اندررود در آب شور		هر که چون لنگر گرانی می‌کند
تا چه خوردست این دهان کز ذوق آن		اقتضای بی‌زبانی می‌کند

عمر بر اومید فردا می‌رود		غافلانه سوی غوغا می‌رود
روزگار خویش را امروز دان		بنگرش تا در چه سودا می‌رود
گه به کیسه گه به کاسه عمر رفت		هر نفس از کیسه ما می‌رود
مرگ یک یک می‌برد وز هیبتش		عاقلان را رنگ و سیما می‌رود
مرگ در ره ایستاده منتظر		خواجه بر عزم تماشا می‌رود
مرگ از خاطر به ما نزدیکتر		خاطرِ غافل، کجاها می‌رود
تن مَپرور، زانک قربانیست تن		دل بپرور، دل به بالا می‌رود
چرب و شیرین کم ده این مردار را		زانک تن پرورد، رُسوا می‌رود
چرب و شیرین ده ز حکمت روح را		تا قوی گردد که آن جا می‌رود
حکمتت از شَه صَلاح الدین رِسد		آنکِ چون خورشید، یکتا می‌رود

عاشقان پیدا و دلبر ناپدید		در همه عالم چنین عشقی که دید
نارسیده یک لبی بر نقش جان		صد هزاران جان‌ها تا لب رسید
قاب قوسین از علی تیری فکند		تا سپرهای فلک‌ها را درید
ناکشیده دامن معشوق غیب		دل هزاران محنت و ضربت کشید
ناگزیده او لب شیرین لبی		چند پشت دست در هجران گزید
ناچریده از لبش شاخ شکر		دل هزاران عشوه او را چرید
ناشکفته از گلستانش گلی		صد هزاران خار در سینه خلید
گر چه جان از وی ندید الا جفا		از وفاها بر امید او رمید
آن الم را بر کرم‌ها فضل داد		وان جفا را از وفاها برگزید
خار او از جمله گل‌ها دست برد		قفل او دلکشترست از صد کلید
جور او از دور دولت گوی برد		قندها از زهر قهرش بردمید
رد او به از قبول دیگران		لعل و مروارید سنگش را مرید
این سعادت‌های دنیا هیچ نیست		آن سعادت جو که دارد بوسعید
این زیادت‌های این عالم کمیست		آن زیادت جو که دارد بایزید
آن زیادت دست شش انگشت تست		قیمت او کم به ظاهر مستزید
آن سناجو کش سنایی شرح کرد		یافت فردیت ز عطار آن فرید
چرب و شیرین می‌نماید پاک و خوش		یک شبی بگذشت با تو شد پلید
چرب و شیرین از غذای عشق خور		تا پرت برروید و دانی پرید
آخر اندر غار در طفلی خلیل		از سر انگشت شیری می‌مکید
آن رها کن آن جنین اندر شکم		آب حیوانی ز خونی می‌مزید
قد و بالایی که چرخش کرد راست		عاقبت چون چرخ کژقامت خمید
قد و بالایی که عشقش برفراشت		برگذشت آن قدش از عرش مجید
نی خمش کن عالم السر حاضرست		نحن اقرب گفت من حبل الورید

برنشین ای عزم و منشین ای امید		کز رسولانش پیاپی شد نوید
دود و بویی می‌رسد از عرش غیب		ای نهانان سوی بوی آن پرید
هر چه غفلت کور و پنهان می‌کند		دود بویش می‌کند آن را سپید
ما ز گردون سوی مادون آمدیم		باز ما را سوی گردون برکشید
همچو مریم سوی خرمابن رویم		زانک خرمایی ندارد شاخ بید
بس کن و از حرف در معنی گریز		چند معنی را ز حرفی می‌مزید
این مزیدن طفل بی‌دندان کند		گر شما مردید نان را خود گزید

ای خدا از عاشقان خشنود باد		عاشقان را عاقبت محمود باد
عاشقان را از جمالت عید باد		جانشان در آتشت چون عود باد
دست کردی دلبرا در خون ما		جان ما زین دست، خون آلود باد
هر که گوید که خلاصش ده ز عشق		آن دعا از آسمان مردود باد
مه کم آید مدتی در راه عشق		آن کمی عشق جمله سود باد
دیگران از مرگ مهلت خواستند		عاشقان گویند نی نی زود باد
آسمان از دود عاشق ساخته‌ست		آفرین بر صاحب این دود باد

نه فلک مر عاشقان را بنده باد		دولت این عاشقان پاینده باد
بوستان عاشقان سرسبز باد		آفتاب عاشقان تابنده باد
تا قیامت ساقی باقی عشق		جام بر کف سوی ما آینده باد
بلبل دل تا ابد سرمست باد		طوطی جان هم شکرخاینده باد
تا ابد پستان جان پرشیر باد		مادر دولت طرب زاینده باد
شیوه عاشق فریبی‌های یار		کم مباد و هر دم افزاینده باد
از پی لعلش گهربارست چشم		این گهر را لعلش استاینده باد
چشم ما بگشاد چشم مست او		طالبان را چشم بگشاینده باد
دل ز ما بربود حسن دلربا		چابک و صیاد و برباینده باد
مرغ جانم گر نپرد سوی عشق		پر و بال مرغ جان برکنده باد
عشق گریان بیندم خندان شود		ای جهان از خنده‌اش پرخنده باد
سنگ‌ها از شرم لعلش آب شد		شرم‌ها از شرم او شرمنده باد
من خموشم میوه نطق مرا		می بپالاید که پالاینده باد

هر که را اسرار عشق اظهار شد		رفت یاری زانک محو یار شد
شمع افروزان بنه در آفتاب		بنگرش چون محو آن انوار شد
نیست نور شمع هست آن نور شمع		هم نشد آثار و هم آثار شد
همچنان در نور روح این نار تن		هم نشد این نار و هم این نار شد
جوی جویانست و پویان سوی بحر		گم شود چون غرق دریابار شد
تا طلب جنبان بود مطلوب نیست		مطلب آمد آن طلب بی‌کار شد
پس طلب تا هست ناقص بد طلب		چون نماند آگهی سالار شد
هر تن بی‌عشق کو جوید کله		سر ندارد جملگی دستار شد
تا ببیند ناگهانی گلرخی		بر وی آن دستار و سر چون خار شد
همچو من شد در هوای شمس دین		آنک او را در سر این اسرار شد

هر چه دلبر کرد ناخوش چون بود		هر چه کشت افزاست آتش چون بود
نقش‌هایی که نگارد آن نگار		عقل آن را جز که مفرش چون بود
شربتی را کو به مست خود دهد		جز لطیف و پاک و دلکش چون بود
کشتی شش گوشه‌ست این شش جهت		بحر بی‌پایان در این شش چون بود
نرگس چشمی کز این بحر آب یافت		در شناس بحر اعمش چون بود
چون گشادی یافت چشمی در رضا		از سخط هر لحظه اخفش چون بود
هین خموش و از خمول حق بترس		مؤمن اقبال مرعش چون بود

صاف جان‌ها سوی گردون می‌رود		درد جان‌ها سوی هامون می‌رود
چشم دل بگشا و در جان‌ها نگر		چون بیامد چون شد و چون می‌رود
جامه برکش چونک در راهی روی		چون همه ره خاک با خون می‌رود
لاله خون آلود می‌روید ز خاک		گر چه با دامان گلگون می‌رود
جان چو شد در زیر خاکم جا کنید		خاک در خانه چو خاتون می‌رود
جان عرشی سوی عیسی می‌رود		جان فرعونی به قارون می‌رود
سوی آن دل جان من پر می‌زند		کو لطیف و شاد و موزون می‌رود
زانک آن جان دون حق چیزی نخواست		وین دگر جان سوی مادون می‌رود

هر زمان لطفت همی در پی رسد		ور نه کس را این تقاضا کی رسد
مست عشقم دار دایم بی‌خمار		من نخواهم مستیی کز می‌رسد
ما نیستانیم و عشقش آتشیست		منتظر کان آتش اندر نی رسد
این نیستان آب ز آتش می‌خورد		تازه گردد ز آتشی کز وی رسد
تا ابد از دوست سبز و تازه‌ایم		او بهاری نیست کو را دی رسد
لا شویم از کل شیی هالک		چون هلاک و آفت اندر شیء رسد
هر کی او ناچیز شد او چیز شد		هر کی مرد از کبر او در حی رسد

شب شد و هنگام خلوتگاه شد		قبله عشاق روی ماه شد
مه پرستان ماه خندیدن گرفت		شب روان خیزید وقت راه شد
خواب آمد ما و من‌ها لا شدند		وقت آن بی‌خواب الاالله شد
مغزها آمیخته با کاه تن		تن بخفت و دانه‌ها بی‌کاه شد
هندوان خرگاه تن را روفتند		ترک خلوت دید و در خرگاه شد
گفت و گوهای جهان را آب برد		وقت گفتن های شاهنشاه شد
شمس تبریزی چو آمد در میان		اهل معنی را سخن کوتاه شد

مرگ ما هست عروسی ابد		سر آن چیست هو الله احد
شمس تفریق شد از روزنه‌ها		بسته شد روزنه‌ها رفت عدد
آن عددها که در انگور بود		نیست در شیره کز انگور چکد
هر کی زنده‌ست به نورالله		مرگ این روح مر او راست مدد
بد مگو نیک مگو ایشان را		که گذشتند ز نیکو و ز بد
دیده در حق نه و نادیده مگو		تا که در دیده دگر دیده نهد
دیده دیده بود آن دیده		هیچ غیبی و سری زو نجهد
نظرش چونک به نورالله است		بر چنان نور چه پوشیده شود
نورها گر چه همه نور حقند		تو مخوان آن همه را نور صمد
نور باقیست که آن نور خدا است		نور فانی صفت جسم و جسد
نور ناریست در این دیده خلق		مگر آن را که حقش سرمه کشد
نار او نور شد از بهر خلیل		چشم خر شد به صفت چشم خرد
ای خدایی که عطایت دیدست		مرغ دیده به هوای تو پرد
قطب این که فلک افلاکست		در پی جستن تو بست رصد
یا ز دیدار تو دید آر او را		یا بدین عیب مکن او را رد
دیده تر دار تو جان را هر دم		نگهش دار ز دام قد و خد
دیده در خواب ز تو بیداری		این چنین خواب کمالست و رشد
لیک در خواب نیابد تعبیر		تو ز خوابش به جهان رغم حسد
ور نه می‌کوشد و بر می‌جوشد		ز آتش عشق احد تا به لحد

از دل رفته نشان می‌آید		بوی آن جان و جهان می‌آید
نعره و غلغله آن مستان		آشکارا و نهان می‌آید
گوهر از هر طرفی می‌تابد		پای کوبان سوی جان می‌آید
از در مشعله داران فلک		آتش دل به دهان می‌آید
جان پروانه میان می‌بندد		شمع روشن به میان می‌آید
آفتابی که ز ما پنهان بود		سوی ما نورفشان می‌آید
تیر از غیب اگر پران نیست		پس چرا بانگ کمان می‌آید

گل خندان که نخندد چه کند		علم از مشک نبندد چه کند
نار خندان که دهان بگشادست		چونک در پوست نگنجد چه کند
مه تابان به جز از خوبی و ناز		چه نماید چه پسندد چه کند
آفتاب ار ندهد تابش و نور		پس بدین نادره گنبد چه کند
سایه چون طلعت خورشید بدید		نکند سجده نخنبد چه کند
عاشق از بوی خوش پیرهنت		پیرهن را ندراند چه کند
تن مرده که بر او برگذری		نشود زنده نجنبد چه کند
دلم از چنگ غمت گشت چو چنگ		نخروشد نترنگد چه کند
شیر حق شاه صلاح الدینست		نکند صید و نغرد چه کند

گر نخسپی شبکی جان چه شود		ور نکوبی در هجران چه شود
ور بیاری شبکی روز آری		از برای دل یاران چه شود
ور دو دیده ز تو روشن گردد		کوری دیده شیطان چه شود
ور بگیرد ز گل افشانی تو		همه عالم گل و ریحان چه شود
آب حیوان که در آن تاریکیست		پر شود شهر و بیابان چه شود
ور خضروار قلاووز شوی		تا لب چشمه حیوان چه شود
ور ز خوان کرم و نعمت تو		زنده گردد دو سه مهمان چه شود
ور ز دلداری و جان بخشی تو		جان بیابد دو سه بی‌جان چه شود
ور سواره سوی میدان آیی		تا شود سینه چو میدان چه شود
روی چون ماهت اگر بنمایی		تا رود زهره به میزان چه شود
ور بریزی قدحی مالامال		بر سر وقت خماران چه شود
ور بپوشیم یکی خلعت نو		ما غلامان ز تو سلطان چه شود
ور چو موسی تو بگیری چوبی		تا شود چوب چو ثعبان چه شود
ور برآری ز تک دریا گرد		چو کف موسی عمران چه شود
ور سلیمان بر موران آید		تا شود مور سلیمان چه شود
بس کن و جمع کن و خامش باش		گر نگویی تو پریشان چه شود

هر کجا بوی خدا می‌آید		خلق بین بی‌سر و پا می‌آید
زانک جان‌ها همه تشنه‌ست به وی		تشنه را بانگ سقا می‌آید
شیرخوار کرمند و نگران		تا که مادر ز کجا می‌آید
در فراقند و همه منتظرند		کز کجا وصل و لقا می‌آید
از مسلمان و جهود و ترسا		هر سحر بانگ دعا می‌آید
خنک آن هوش که در گوش دلش		ز آسمان بانگ صلا می‌آید
گوش خود را ز جفا پاک کنید		زانک بانگی ز سما می‌آید
گوش آلوده ننوشد آن بانگ		هر سزایی به سزا می‌آید
چشم آلوده مکن از خد و خال		کان شهنشاه بقا می‌آید
ور شد آلوده به اشکش می‌شوی		زانک از آن اشک دوا می‌آید
کاروان شکر از مصر رسید		شرفه گام و درا می‌آید
هین خمش کز پی باقی غزل		شاه گوینده ما می‌آید

گر نخسپی شبکی جان چه شود		ور نکوبی در هجران چه شود
ور بیاری شبکی روز آری		از برای دل یاران چه شود
ور دو دیده به تو روشن گردد		کوری دیده شیطان چه شود
گر برآری ز دل بحر غبار		چون کف موسی عمران چه شود
ور سلیمان بر موران آید		تا شود مور سلیمان چه شود
ور چو الیاس قلاووز شوی		تا لب چشمه حیوان چه شود
ور بروید ز گل افشانی تو		همه عالم گل و ریحان چه شود
آب حیوان که در آن تاریکیست		پر شود شهر و بیابان چه شود
ور ز خوان کرم و نعمت تو		زنده گردد دو سه مهمان چه شود
ور ز دلداری و جان بخشی تو		جان بیابد دو سه بی‌جان چه شود
ور سواره سوی میدان آیی		تا شود سینه چو میدان چه شود
روی چون ماهت اگر بنمایی		تا رود زهره به میزان چه شود
آستین کرم ار افشانی		تا ندریم گریبان چه شود
ور بریزی قدحی مالامال		بر سر وقت خماران چه شود
ور بپوشیم یکی خلعت نو		ما غلامان ز تو سلطان چه شود
ور چو موسی بپذیری چوبی		تا شود چوب تو ثعبان چه شود
رو به لطف آر و ز دشمن مشنو		گر بجویی دل ایشان چه شود
بس کن ای دل ز فغان جمع نشین		گر نگویی تو پریشان چه شود

خشمین بر آن کسی شو کز وی گزیر باشد		یا غیر خاک پایش کس دستگیر باشد
گیرم کز او بگردی شاه و امیر و فردی		ناچار مرگ روزی بر تو امیر باشد
گر فاضلی و فردی آب خضر نخوردی		هر کو نخورد آبش در مرگ اسیر باشد
ای پیر جان فطرت پیر عیان نه فکرت		پیری نه کز قدیدی مویش چو شیر باشد
پیری مکن بر آن کس کز مکر و از فضولی		خواهد که بازگونه بر پیر پیر باشد
پیری بر آن کسی کن کو مرده تو باشد		پیش جلالت تو خوار و حقیر باشد
چون موی ابروی را وهمش هلال بیند		بر چشمش آفتابت کی مستدیر باشد
آن کس که از تکبر مالد سبال خود را		از نور کبریایی چون مستنیر باشد
عرضه گری رها کن ای خواجه خویش لا کن		تا ذره وجودت شمس منیر باشد
جلوه مکن جمالت مگشای پر و بالت		تا با پر خدایی جان مستطیر باشد
بربند پنج حس را زین سیل‌های تیره		تا عقل کل ز شش سو بر تو مطیر باشد
بی آن خمیرمایه گر تو خمیر تن را		صد سال گرم داری نانش فطیر باشد
گر قاب قوس خواهی دل راست کن چو تیری		در قوس او درآید کو همچو تیر باشد
خاموش اگر توانی بی‌حرف گو معانی		تا بر بساط گفتن حاکم ضمیر باشد

بعد از سماع گویی کان شورها کجا شد		یا خود نبود چیزی یا بود و آن فنا شد
منکر مباش بنگر اندر عصای موسی		یک لحظه آن عصا بد یک لحظه اژدها شد
چون اژدهاست قالب لب را نهاده بر لب		کو خورد عالمی را وانگه همان عصا شد
یک گوهری چون بیضه جوشید و گشت دریا		کف کرد و کف زمین شد وز دود او سما شد
الحق نهان سپاهی پوشیده پادشاهی		هر لحظه حمله آرد وانگه به اصل واشد
گر چه ز ما نهان شد در عالمی روان شد		تا نیستش نخوانی گر از نظر جدا شد
هر حالتی چو تیرست اندر کمان قالب		رو در نشانه جویش گر از کمان رها شد
گر چه صدف ز ساحل قطره ربود و گم شد		در بحر جوید او را غواص کاشنا شد
از میل مرد و زن خون جوشید وان منی شد		وانگه از آن دو قطره یک خیمه در هوا شد
وانگه ز عالم جان آمد سپاه انسان		عقلش وزیر گشت و دل رفت پادشا شد
تا بعد چند گاهی دل یاد شهر جان کرد		واگشت جمله لشکر در عالم بقا شد
گویی چگونه باشد آمدشد معانی		اینک به وقت خفتن بنگر گره گشا شد

باز آفتاب دولت بر آسمان برآمد		باز آرزوی جان‌ها از راه جان درآمد
باز از رضای رضوان درهای خلد وا شد		هر روح تا به گردن در حوض کوثر آمد
باز آن شهی درآمد کو قبله شهانست		باز آن مهی برآمد کز ماه برتر آمد
سرگشتگان سودا جمله سوار گشتند		کان شاه یک سواره در قلب لشکر آمد
اجزای خاک تیره حیران شدند و خیره		از لامکان شنیده خیزید محشر آمد
آمد ندای بی‌چون نی از درون نه بیرون		نی چپ نی راست نی پس نی از برابر آمد
گویی که آن چه سویست آن سو که جست و جویست		گویی کجا کنم رو آن سو که این سر آمد
آن سو که میوه‌ها را این پختگی رسیدست		آن سو که سنگ‌ها را اوصاف گوهر آمد
آن سو که خشک ماهی شد پیش خضر زنده		آن سو که دست موسی چون ماه انور آمد
این سوز در دل ما چون شمع روشن آمد		وین حکم بر سر ما چون تاج مفخر آمد
دستور نیست جان را تا گوید این بیان را		ور نی ز کفر رستی هر جا که کفر آمد
کافر به وقت سختی رو آورد بدان سو		این سو چو درد بیند آن سوش باور آمد
با درد باش تا درد آن سوت ره نماید		آن سو که بیند آن کس کز درد مضطر آمد
آن پادشاه اعظم در بسته بود محکم		پوشید دلق آدم امروز بر در آمد

آن ماه کو ز خوبی بر جمله می‌دواند		ای عاشقان شما را پیغام می‌رساند
سوی شما نبشت او بر روی بنده سطری		خط خوان کیست این جا کاین سطر را بخواند
نقشش ز زعفران است وین سطر سر جانست		هر حرف آتشی نو در دل همی‌نشاند
کنجی و عشق و دلقی ما از کجا و خلقی		لیک او گرفته حلقی ما را همی‌کشاند
بی دست و پا چو گویی سوی وییم غلطان		چوگان زلف ما را این سو همی‌دواند
چون این طرف دویدم چوگانش حمله آرد		سوی خودم کشاند این سر بگو کی داند
هر سو که هست مستم چوگان او پرستم		در عین نیست هستم تا حکم خود براند
گر زانک تو ملولی با خفتگان بنه سر		زیرا فسردگان را هم خواب وارهاند
آن جا که شمس دینم پیدا شود به تبریز		والله که در دو عالم نی درد و درد ماند

در عشق زنده باید کز مرده هیچ ناید		دانی که کیست زنده آن کو ز عشق زاید
گرمی شیر غران تیزی تیغ بران		نری جمله نران با عشق کند آید
در راه رهزنانند وین همرهان زنانند		پای نگارکرده این راه را نشاید
طبل غزا برآمد وز عشق لشکر آمد		کو رستم سرآمد تا دست برگشاید
رعدش بغرد از دل جانش ز ابر قالب		چون برق بجهد از تن یک لحظه‌ای نپاید
هرگز چنین سری را تیغ اجل نبرد		کاین سر ز سربلندی بر ساق عرش ساید
هرگز چنین دلی را غصه فرونگیرد		غم‌های عالم او را شادی دل فزاید
دریا پیش ترش رو او ابر نوبهارست		عالم بدوست شیرین قاصد ترش نماید
شیرش نخواهد آهو آهوی اوست یاهو		منکر در این چراخور بسیار ژاژ خاید
در عشق جوی ما را در ما بجوی او را		گاهی منش ستایم گاه او مرا ستاید
تا چون صدف ز دریا بگشاید او دهانی		دریای ما و من را چون قطره دررباید

گر ساعتی ببری ز اندیشه‌ها چه باشد		غوطی خوری چو ماهی در بحر ما چه باشد
ز اندیشه‌ها نخسپی ز اصحاب کهف باشی		نوری شوی مقدس از جان و جا چه باشد
آخر تو برگ کاهی ما کهربای دولت		زین کاهدان بپری تا کهربا چه باشد
صد بار عهد کردی کاین بار خاک باشم		یک بار پاس داری آن عهد را چه باشد
تو گوهری نهفته در کاه گل گرفته		گر رخ ز گل بشویی ای خوش لقا چه باشد
از پشت پادشاهی مسجود جبرئیلی		ملک پدر بجویی ای بی‌نوا چه باشد
ای اولیای حق را از حق جدا شمرده		گر ظن نیک داری بر اولیا چه باشد
جزوی ز کل بمانده دستی ز تن بریده		گر زین سپس نباشی از ما جدا چه باشد
بی سر شوی و سامان از کبر و حرص خالی		آنگه سری برآری از کبریا چه باشد
از ذکر نوش شربت تا وارهی ز فکرت		در جنگ اگر نپیچی ای مرتضا چه باشد
بس کن که تو چو کوهی در کوه کان زر جو		که را اگر نیاری اندر صدا چه باشد

مرغی که ناگهانی در دام ما درآمد		بشکست دام‌ها را بر لامکان برآمد
از باده گزافی شد صاف صاف صافی		وز درد هر دو عالم جوشید و بر سر آمد
جان را چو شست از گل معراج برشد آن دل		آن جا چو کرد منزل آن جاش خوشتر آمد
در عالم طراوت او یافت بس حلاوت		وز وصف لاله رویان رویش مزعفر آمد
زان ماه هر که ماند وین نقش را نخواند		در نقش دین بماند والله که کافر آمد
ز اوصاف خود گذشتم وز خود برهنه گشتم		زیرا برهنگان را خورشید زیور آمد
الله اکبر تو خوش نیست با سر تو		این سر چو گشت قربان الله اکبر آمد
هر جان باملالت دورست از این جلالت		چون عشق با ملولی کشتی و لنگر آمد
ای شمس حق تبریز دل پیش آفتابت		در کم زنی مطلق از ذره کمتر آمد

بیمار رنج صفرا ذوق شکر نداند		هر سنگ دل در این ره قلب از گهر نداند
هر عنکبوت جوله در تار و پود آن چه		از ذوق صنعت خود ذوق دگر نداند
وان کو ز چه برافتد در جام و ساغر افتد		مستیش در سر افتد پا را ز سر نداند

پیمانه ایست این جان پیمانه این چه داند		از پاک می‌پذیرد در خاک می‌رساند
در عشق بی‌قرارش بنمودنست کارش		از عرش می‌ستاند بر فرش می‌فشاند
باری نبود آگه زین سو که می‌رساند		ای کاش آگهستی زان سو که می‌ستاند
خاک از نثار جان‌ها تابان شده چو کان‌ها		کو خاک را زبان‌ها تا نکته‌ای جهاند
تا دم زند ز بیشه زان بیشه همیشه		کان بیشه جان ما را پنهان چه می‌چراند
این جا پلنگ و آهو نعره زنان که یا هو		ای آه را پناه او ما را که می‌کشاند
شیری که خویش ما را جز شیر خویش ندهد		شیری که خویش ما را از خویش می‌رهاند
آن شیر خویش بر ما جلوه کند چو آهو		ما را به این فریب او تا بیشه می‌دواند
چون فاتحه دهدمان گاهی فتوح و گه گه		گر فاتحه شویم او از ناز برنخواند

از چشم پرخمارت دل را قرار ماند		وز روی همچو ماهت در مه شمار ماند
چون مطرب هوایت چنگ طرب نوازد		مر زهره فلک را کی کسب و کار ماند
یغمابک جمالت هر سو که لشکر آرد		آن سوی شهر ماند آن سو دیار ماند
گلزار جان فزایت بر باغ جان بخندد		گل‌ها به عقل باشد یا خار خار ماند
جاسوس شاه عشقت چون در دلی درآید		جز عشق هیچ کس را در سینه یار ماند
ای شاد آن زمانی کز بخت ناگهانی		جانت کنار گیرد تن برکنار ماند
چون زان چنان نگاری در سر فتد خماری		دل تخت و بخت جوید یا ننگ و عار ماند
می‌خواهم از خدا من تا شمس حق تبریز		در غار دل بتابد با یار غار ماند

ای آن که از عزیزی در دیده جات کردند		دیدی که جمله رفتند تنها رهات کردند
ای یوسف امانت آخر برادرانت		بفروختندت ارزان و اندک بهات کردند
آن‌ها که این جهان را بس بی‌وفا بدیدند		راه اختیار کردند ترک حیات کردند
بسیار خصم داری پنهان و می‌نبینی		کاین جمله حیله کردی ویشانت مات کردند
شاهان که نابدیدند چون حال تو بدیدند		از مهر و از عنایت جمله دعات کردند
با ساکنان سینه بنشین که اهل کینه		مانند طفل دینه بی‌دست و پات کردند
آن‌ها نهفتگانند وین‌ها که اهل رازند		از رنگ همچو چنگی باری دوتات کردند
اندیشه کن از آن‌ها کاندیشه‌هات دانند		کم جو وفا از این‌ها چون بی‌وفات کردند

یک خانه پر ز مستان مستان نو رسیدند		دیوانگان بندی زنجیرها دریدند
بس احتیاط کردیم تا نشنوند ایشان		گویی قضا دهل زد بانگ دهل شنیدند
جان‌های جمله مستان دل‌های دل پرستان		ناگه قفس شکستند چون مرغ برپریدند
مستان سبو شکستند بر خنب‌ها نشستند		یا رب چه باده خوردند یا رب چه مل چشیدند
من دی ز ره رسیدم قومی چنین بدیدم		من خویش را کشیدم ایشان مرا کشیدند
آن را که جان گزیند بر آسمان نشیند		او را دگر که بیند جز دیده‌ها که دیدند
یک ساقیی عیان شد آشوب آسمان شد		می تلخ از آن زمان شد خیکش از آن دریدند

ای آنک پیش حسنت حوری قدم دو آید		در خانه خیالت شاید که غم درآید
ای آنک هر وجودی ز آغاز از تو خیزد		شاید که با وجودت در ما عدم درآید
ای غم تو جمع می‌شو کاینک سپاه شادی		تا کیقباد شادان با صد علم درآید
ای دل مباش غمگین کاینک ز شاه شیرین		آن چنگ پرنوای خالی شکم درآید
آن ساقی الهی آید ز بزم شاهی		وان مطرب معانی اکنون به دم درآید
ای غم چه خیره رویی آخر مرا نگویی		اندر درم درافتی چون او درم درآید
آخر شوم مسلم از آتش تو ای غم		زان کس که جان فزایی او را سلم درآید

جز لطف و جز حلاوت خود از شکر چه آید		جز نور بخش کردن خود از قمر چه آید
جز رنگ‌های دلکش از گلستان چه خیزد		جز برگ و جز شکوفه از شاخ تر چه آید
جز طالع مبارک از مشتری چه یابی		جز نقدهای روشن از کان زر چه آید
آن آفتاب تابان مر لعل را چه بخشد		وز آب زندگانی اندر جگر چه آید
از دیدن جمالی کو حسن آفریند		بالله یکی نظر کن کاندر نظر چه آید
ماییم و شور مستی مستی و بت پرستی		زین سان که ما شدستیم از ما دگر چه آید
مستی و مستتر شو بی‌زیر و بی‌زبر شو		بی خویش و بی‌خبر شو خود از خبر چه آید
چیزی ز ماست باقی مردانه باش ساقی		درده می رواقی زین مختصر چه آید
چون گل رویم بیرون با جامه‌های گلگون		مجنون شویم مجنون از خواب و خور چه آید
ای شه صلاح دین تو بیرون مشو ز صورت		بنما فرشتگان را تو کز بشر چه آید

مر بحر را ز ماهی دایم گزیر باشد		زیرا به پیش دریا ماهی حقیر باشد
مانند بحر قلزم ماهی نیابی ای جان		در بحر قلزم حق ماهی کثیر باشد
بحرست همچو دایه ماهی چو شیرخواره		پیوسته طفل مسکین گریان شیر باشد
با این همه فراغت گر بحر را به ماهی		میلی بود به رحمت فضل کبیر باشد
وان ماهیی که داند کان بحر طالب اوست		پایش ز روی نخوت فوق اثیر باشد
آن ماهیی که دریا کار کسی نسازد		الا که رای ماهی آن را مشیر باشد
گویی ز بس عنایت آن ماهیست سلطان		وان بحر بی‌نهایت او را وزیر باشد
گر هیچ کس ز جرات ماهیش خواند او را		هر قطره‌ای به قهرش مانند تیر باشد
تا چند رمز گویی رمزت تحیر آرد		روشنترک بیان کن تا دل بصیر باشد
مخدوم شمس دینست هم سید و خداوند		کز وی زمین تبریز مشک و عبیر باشد
گر خارهای عالم الطاف او ببینند		در نرمی و لطافت همچون حریر باشد
جانم مباد هرگز گر جانم از شرابش		وز مستی جمالش از خود خبیر باشد

گفتم مکن چنین‌ها ای جان چنین نباشد		غم قصد جان ما کرد گفتا خود این نباشد
غم خود چه زهره دارد تا دست و پا برآرد		چون خرده‌اش بسوزم گر خرده بین نباشد
غم ترسد و هراسد ما را نکو شناسد		صد دود از او برآرم گر آتشین نباشد
غم خصم خویش داند هم حد خویش داند		در خدمت مطیعان جز چون زمین نباشد
چون تو از آن مایی در زهر اگر درآیی		کی زهر زهره دارد تا انگبین نباشد
در عین دود و آتش باشد خلیل را خوش		آن را خدای داند هر کس امین نباشد
هر کس که او امین شد با غیب همنشین شد		هر جنس جنس خود را چون همنشین نباشد
ای دست تو منور چون موسی پیمبر		خواهم که دست موسی در آستین نباشد
زیرا گل سعادت بی‌روی تو نروید		ایاک نعبد ای جان بی‌نستعین نباشد

عید آمد و خوش آمد دلدار دلکش آمد		هر مرده‌ای ز گوری برجست و پیشش آمد
دل را زبان بباید تا جان به چنگش آرد		جان پاکشان بیاید کان یار سرکش آمد
جان غرق شهد و شکر از منبع نباتش		مه در میان خرمن زان ترک مه وش آمد
خاک از فروغ نفخش قبله فرشته آمد		کب از جوار آتش همطبع آتش آمد
جان و دل فرشته جفت هوای حق شد		گردون فرشتگان را زان روی مفرش آمد
نر باش و صیقلی کن دل را و نقش برخوان		بی نقش و بی‌جهات این شش سو منقش آمد
آن لعل را در آخر در جیب خویش یابی		بر جیب پاک جیبان نورش مر شش آمد
ز افیون شربت او سرمست خفت بدعت		ز استون رحمت او دولت منعش آمد
ای هوشمند گوشی کو را کشید دستش		وی روسپید رویی کز وی مخمش آمد
خاموش پنج نوبت مشنو ز آسمانی		کان آسمان برون این پنج و این شش آمد

برجه ز خواب و بنگر نک روز روشن آمد		دل را ز خواب برکن هنگام رفتن آمد
تا کی اشارت آید تو ناشنوده آری		ترسم که عشق گوید کاین خواجه کودن آمد
رفتند خوشه چینان وین خوشه چین نشسته		کز ثقل و از گرانی چون تل خرمن آمد

گفتی که در چه کاری با تو چه کار ماند		کاری که بی‌تو گیرم والله که زار ماند
گر خمر خلد نوشم با جام‌های زرین		جمله صداع گردد جمله خمار ماند
در کارگاه عشقت بی‌تو هر آنچ بافم		والله نه پود ماند والله نه تار ماند
تو جوی بی‌کرانی پیشت جهان چو پولی		حاشا که با چنین جو بر پل گذار ماند
عالم چهار فصلست فصلی خلاف فصلی		با جنگ چار دشمن هرگز قرار ماند
پیش آ بهار خوبی تو اصل فصل‌هایی		تا فصل‌ها بسوزد جمله بهار ماند

وقتی خوشست ما را لابد نبید باید		وقتی چنین به جانی جامی خرید باید
ما را نبید و باده از خم غیب آید		ما را مقام و مجلس عرش مجید باید
هر جا فقیر بینی با وی نشست باید		هر جا زحیر بینی از وی برید باید
بگریز از آن فقیری کو بند لوت باشد		ما را فقیر معنی چون بایزید باید
از نور پاک چون زاد او باز پاک خواهد		و آنک از حدث بزاید او را پلید باید
اما چو قلب و نیکو ماننده‌اند با هم		پیش چراغ یزدان آن را گزید باید
بر دل نهاد قفلی یزدان و ختم کردش		از بهر فتح این در در غم طپید باید
سگ چون به کوی خسبد از قفل در چه باکش		اصحاب خانه‌ها را فتح کلید باید
سالی دو عید کردن کار عوام باشد		ما صوفیان جان را هر دم دو عید باید
جان گفت من مریدم زاینده جدیدم		زایندگان نو را رزق جدید باید
ما را از آن مفازه عیشیست تازه تازه		آن را که تازه نبود او را قدید باید
ای آمده چو سردان اندر سماع مردان		زنده ز شخص مرده آخر بدید باید
گر زانک چوب خشکی جز ز آتشی نخنبی		ور زانک شاخ سبزی آخر خمید باید
آن ذوق را گرفتم پستان مادر آمد		بنهاد در دهانت آخر مکید باید
خامش که در فصاحت عمر عزیز بردی		در روضه خموشان چندی چرید باید
ای شمس حق تبریز در گفتنم کشیدی		روزی دو در خموشی دم درکشید باید

نی دیده هر دلی را دیدار می‌نماید		نی هر خسیس را شه رخسار می‌نماید
الا حقیر ما را الا خسیس ما را		کز خار می‌رهاند گلزار می‌نماید
دود سیاه ما را در نور می‌کشاند		زهد قدیم ما را خمار می‌نماید
هرگز غلام خود را نفروشد و نبخشد		تا چیست اینک او را بازار می‌نماید
شیریست پور آدم صندوق عالم اندر		صندوق درشدست او بیمار می‌نماید
روزی که او بغرد صندوق را بدرد		کاری نماید اکنون بی‌کار می‌نماید
صدیق با محمد بر هفت آسمانست		هر چند کو به ظاهر در غار می‌نماید
یکیست عشق لیکن هر صورتی نماید		وین احولان خس را دوچار می‌نماید
جمله گلست این ره گر ظاهرش چو خارست		نور از درخت موسی چون نار می‌نماید
آب حیات آمد وین بانگ سیلابست		گفتار نیست لیکن گفتار می‌نماید
سوگند خورده بودم کز دل سخن نگویم		دل آینه‌ست و رو را ناچار می‌نماید
شمس الحقی که نورش بر آینه‌ست تابان		در جنبش این و آن را دیوار می‌نماید
هر طبله که گشایم زان قند بی‌کرانست		کان را به نوع دیگر عطار می‌نماید

ای دل اگر کم آیی کارت کمال گیرد		مرغت شکار گردد صید حلال گیرد
مه می‌دود چو آیی در ظل آفتابی		بدری شود اگر چه شکل هلال گیرد
در دل مقام سازد همچون خیال آن کس		کاندر ره حقیقت ترک خیال گیرد
کو آن خلیل گویا وجهت وجه حقا		وان جان گوشمالی کو پای مال گیرد
این گنده پیر دنیا چشمک زند ولیکن		مر چشم روشنان را از وی ملال گیرد
گر در برم کشد او از ساحری و شیوه		اندر برش دل من کی پر و بال گیرد
گلگونه کرده است او تا روی چون گلم را		بویش تباه گردد رنگش زوال گیرد
رخ بر رخش منه تو تا رویت از شهنشه		مانند آفتابی نور جلال گیرد
چه جای آفتابی کز پرتو جمالش		صد آفتاب و مه را بر چرخ حال گیرد
شویان اولینش بنگر که در چه حالند		آن کاین دلیل داند نی آن دلال گیرد
ای صد هزار عاقل او در جوال کرده		کو عقل کاملی تا ترک جوال گیرد
خطی نوشت یزدان بر خد خوش عذاران		کز خط سیه‌تر است او کاین خط و خال گیرد
از ابر خط برون آ وز خال و عم جدا شو		تا مه ز طلعت تو هر شام فال گیرد

لطفی نماند کان صنم خوش لقا نکرد		ما را چه جرم اگر کرمش با شما نکرد
تشنیع می‌زنی که جفا کرد آن نگار		خوبی که دید در دو جهان کو جفا نکرد
عشقش شکر بس است اگر او شکر نداد		حسنش همه وفاست اگر او وفا نکرد
بنمای خانه‌ای که از او نیست پرچراغ		بنمای صفه‌ای که رخش پرصفا نکرد
این چشم و آن چراغ دو نورند هر یکی		چون آن به هم رسید کسیشان جدا نکرد
چون روح در نظاره فنا گشت این بگفت		نظاره جمال خدا جز خدا نکرد
هر یک از این مثال بیانست و مغلطه است		حق جز ز رشک نام رخش والضحی نکرد
خورشیدروی مفخر تبریز شمس دین		بر فانیی نتافت که آن را بقا نکرد

قومی که بر براق بصیرت سفر کنند		بی ابر و بی‌غبار در آن مه نظر کنند
در دانه‌های شهوتی آتش زنند زود		وز دامگاه صعب به یک تک عبر کنند
از خارخار این گر طبع آن طرف روند		بزم و سرای گلشن جای دگر کنند
بر پای لولیان طبیعت نهند بند		شاهان روح زو سر از این کوی درکنند
پای خرد ببسته و اوباش نفس را		دستی چنین گشاده که تا شور و شر کنند
اجزای ما بمرده در این گورهای تن		کو صور عشق تا سر از این گور برکنند
مسیست شهوت تو و اکسیر نور عشق		از نور عشق مس وجود تو زر کنند
انصاف ده که با نفس گرم عشق او		سردا جماعتی که حدیث هنر کنند
چون صوفیان گرسنه در مطبخ خرد		آیند و زله‌های گران مایه جز کنند
زاغان طبع را تو ز مردار روزه ده		تا طوطیان شوند و شکار شکر کنند
در ظل میرآب حیات شکرمزاج		شاید که آتشان طبیعت شرر کنند
از رشک نورها است که عقل کمال را		از غیرت ملاحت او کور و کر کنند
جز حق اگر به دیدن او غمزه‌ای کند		آن دیده را به مهر ابد بی‌خبر کنند
فخر جهان و دیده تبریز شمس دین		کاجزای خاک از گذرش زیب و فر کنند
اندر فضای روح نیابند مثل او		گر صد هزار بارش زیر و زبر کنند
خالی مباد از سر خورشید سایه‌اش		تا روز را به دور حوادث سپر کنند

آتش پریر گفت نهانی به گوش دود		کز من نمی‌شکیبد و با من خوش است عود
قدر من او شناسد و شکر من او کند		کاندر فنای خویش بدیدست عود سود
سر تا به پای عود گره بود بند بند		اندر گشایش عدم آن عقدها گشود
ای یار شعله خوار من اهلا و مرحبا		ای فانی و شهید من و مفخر شهود
بنگر که آسمان و زمین رهن هستی اند		اندر عدم گریز از این کور و زان کبود
هر جان که می‌گریزد از فقر و نیستی		نحسی بود گریزان از دولت و سعود
بی محو کس ز لوح عدم مستفید نیست		صلحی فکن میان من و محو ای ودود
آن خاک تیره تا نشد از خویشتن فنا		نی در فزایش آمد و نی رست از رکود
تا نطفه نطفه بود و نشد محو از منی		نی قد سرو یافت نه زیبایی خدود
در معده چون بسوزد آن نان و نان خورش		آن گاه عقل و جان شود و حسرت حسود
سنگ سیاه تا نشد از خویشتن فنا		نی زر و نقره گشت و نی ره یافت در نقود
خواریست و بندگیست پس آنگه شهنشهیست		اندر نماز قامه بود آنگهی قعود
عمری بیازمودی هستی خویش را		یک بار نیستی را هم باید آزمود
طاق و طرنب فقر و فنا هم گزاف نیست		هر جا که دود آمد بی‌آتشی نبود
گر نیست عشق را سر ما و هوای ما		چون از گزافه او دل و دستار ما ربود
عشق آمدست و گوش کشانمان همی‌کشد		هر صبح سوی مکتب یوفون بالعهود
از چشم مؤمن آب ندم می‌کند روان		تا سینه را بشوید از کینه و جحود
تو خفته‌ای و آب خضر بر تو می‌زند		کز خواب برجه و بستان ساغر خلود
باقیش عشق گوید با تو نهان ز من		ز اصحاب کهف باش هم ایقاظ و رقود

بلبل نگر که جانب گلزار می‌رود		گلگونه بین که بر رخ گلنار می‌رود
میوه تمام گشته و بیرون شده ز خویش		منصوروار خوش به سر دار می‌رود
اشکوفه برگ ساخته نهر نثار شاه		کاندر بهار شاه به ایثار می‌رود
آن لاله‌ای چو راهب دل سوخته بدرد		در خون دیده غرق به کهسار می‌رود
نه ماه خار کرد فغان در وفای گل		گل آن وفا چو دید سوی خار می‌رود
ماندست چشم نرگس حیران به گرد باغ		کاین جا حدیث دیده و دیدار می‌رود
آب حیات گشته روان در بن درخت		چون آتشی که در دل احرار می‌رود
هر گلرخی که بود ز سرما اسیر خاک		بر عشق گرمدار به بازار می‌رود
اندر بهار وحی خدا درس عام گفت		بنوشت باغ و مرغ به تکرار می‌رود
این طالبان علم که تحصیل کرده‌اند		هر یک گرفته خلعت و ادرار می‌رود
گویی بهار گفت که الله مشتریست		گل جندره زده به خریدار می‌رود
گل از درون دل دم رحمان فزون شنید		زودتر ز جمله بی‌دل و دستار می‌رود
دل در بهار بیند هر شاخ جفت یار		یاد آورد ز وصل و سوی یار می‌رود
ای دل تو مفلسی و خریدار گوهری		آن جا حدیث زر به خروار می‌رود
نی نی حدیث زر به خروار کی کنند		کان جا حدیث جان به انبار می‌رود
این نفس مطمئنه خموشی غذای اوست		وین نفس ناطقه سوی گفتار می‌رود

جانا بیار باده که ایام می‌رود		تلخی غم به لذت آن جام می‌رود
جامی که عقل و روح حریف و جلیس اوست		نی نفس کوردل که سوی دام می‌رود
با جام آتشین چو تو از در درآمدی		وسواس و غم چو دود سوی بام می‌رود
گر بر سرت گلست مشویش شتاب کن		بر آب و گل بساز که هنگام می‌رود
آن چیز را بجوش که او هوش می‌برد		وان خام را بپز که سخن خام می‌رود
زان باده داده‌ای تو به خورشید و ماه و چرخ		هر یک بدان نشاط چنین رام می‌رود
والله که ذره نیز از آن جام بیخودست		از کرم مست گشته به اکرام می‌رود
آرام بخش جان را زان می که از تفش		صبر و قرار و توبه و آرام می‌رود
چون بوی وی رسد به خماران بود چنانک		آن مادر رحیم بر ایتام می‌رود
امروز خاک جرعه می سیر سیر خورد		خورشیدوار جام کرم عام می‌رود
سوی کشنده آید کشته چنانک زود		خون از بدن به شیشه حجام می‌رود
چون کعبه که رود به در خانه ولی		این رحمت خدای به ارحام می‌رود
تا مست نیست از همه لنگان سپس ترست		در بیخودی به کعبه به یک گام می‌رود
تا باخودست راز نهان دارد از ادب		چون مست شد چه چاره که خودکام می‌رود
خاموش و نام باده مگو پیش مرد خام		چون خاطرش به باده بدنام می‌رود

چندان حلاوت و مزه و مستی و گشاد		در چشم‌های مست تو نقاش چون نهاد
چشم تو برگشاید هر دم هزار چشم		زیرا مسیح وار خدا قدرتش بداد
وان جمله چشم‌ها شده حیران چشم او		کان چشمشان بصارت نو از چه راه داد
گفتم به آسمان که چنین ماه دیده‌ای		سوگند خورد و گفت مرا نیست هیچ یاد
اکنون ببند دو لب و آن چشم برگشا		دیگر سخن مگوی اگر هست اتحاد

چندان حلاوت و مزه و مستی و گشاد		در چشم‌های مست تو نقاش چون نهاد
چشمت بیافرید به هر دم هزار چشم		زیرا خدا ز قدرت خود قدرتش بداد
وان جمله چشم‌ها شده حیران چشم تو		که صد هزار رحمت بر چشم‌هات باد
بر تخت سلطنت بنشستست چشم تو		هر جان که دید چشم تو را گفت داد داد
گفتم که چشم چرخ چنین چشم هیچ دید		سوگند خورد و گفت مرا نیست هیچ یاد

به حرم به خود کشید و مرا آشنا ببرد		یک یک برد شما را آنک مرا ببرد
آن را که بود آهن آهن ربا کشید		وان را که بود برگ کهی کهربا ببرد
قانون لنگری به ثری گشت منجذب		عیسی مهتری را جذب سما ببرد
هر حس معنوی را در غیب درکشید		هر مس اسعدی را هم کیمیا ببرد
از غارت فنا و اجل ایمنست و دور		آن کس که رخت خویش سوی انبیا ببرد
آن چشم نیک را نرسد هیچ چشم بد		کو شمع حسن را ز ملاء در خلاء ببرد
ما از قضا به قاضی حاجت گریختیم		کنچ از قضا رسید به طالب قضا ببرد
این‌ها گذشت ای خنک آن دل که ناگهش		حسن و جمال آن مه نیکولقا ببرد

خیاط روزگار به بالای هیچ مرد		پیراهنی ندوخت که آن را قبا نکرد
بنگر هزار گول سلیم اندر این جهان		دامان زر دهند و خرند از بلیس درد
گل‌های رنگ رنگ که پیش تو نقل‌هاست		تو می خوری از آن و رخت می‌کنند زرد
ای مرده را کنار گرفته که جان من		آخر کنار مرده کند جان و جسم سرد
خود با خدای کن که از این نقش‌های دیو		خواهی شدن به وقت اجل بی‌مراد فرد
پاها مکش دراز بر این خوش بساط خاک		کاین بستریست عاریه می‌ترس از نورد
مفکن گزافه مهره در این طاس روزگار		پرهیز از آن حریف که هست اوستاد نرد
منگر به گرد تن بنگر در سوار روح		می‌جو سوار را به نظر در میان گرد
رخسارها چون گل لابد ز گلشنیست		گلزار اگر نباشد پس از کجاست ورد
سیب زنخ چو دیدی می‌دان درخت سیب		بهر نمونه آمد این نیست بهر خورد
همت بلند دار که با همت خسیس		چاوش پادشاه براند تو را که برد
خاموش کن ز حرف و سخن بی‌حروف گوی		چون ناطقه ملایکه بر سقف لاجورد

چشمم همی‌پرد مگر آن یار می‌رسد		دل می‌جهد نشانه که دلدار می‌رسد
این هدهد از سپاه سلیمان همی‌پرد		وین بلبل از نواحی گلزار می‌رسد
جامی بخر به جانی ور زانک مفلسی		بفروش خویش را که خریدار می‌رسد
آن گوش انتظار خبر نوش می‌کند		وان چشم اشکبار به دیدار می‌رسد
آن دل که پاره پاره شد و پاره‌هاش خون		آن پاره پاره رفته به یک بار می‌رسد
قد چو چنگ را که دلش تار تار شد		نک زخمه نشاط به هر تار می‌رسد
آن خارخار باغ و تقاضاش رد نشد		گل‌های خوش عذار سوی خار می‌رسد
آن زینهار گفتن عاشق تهی نبود		اینک سپاه وصل به زنهار می‌رسد
نک طوطیان عشق گشادند پر و بال		کز سوی مصر قند به قنطار می‌رسد
شهر ایمنست جمله دزدان گریختند		از بیم آنک شحنه قهار می‌رسد
چندین هزار جعفر طرار شب گریخت		کآمد خبر که جعفر طیار می‌رسد
فاش و صریح گو که صفات بشر گریخت		زیرا صفات خالق جبار می‌رسد
ای مفلسان باغ خزان راهتان بزد		سلطان نوبهار به ایثار می‌رسد
در خامشیست تابش خورشید بی‌حجاب		خاموش کاین حجاب ز گفتار می‌رسد

آمد بهار خرم و رحمت نثار شد		سوسن چو ذوالفقار علی آبدار شد
اجزای خاک حامله بودند از آسمان		نه ماه گشت حامله زان بی‌قرار شد
گلنار پرگره شد و جوبار پرزره		صحرا پر از بنفشه و که لاله زار شد
اشکوفه لب گشاد که هنگام بوسه گشت		بگشاد سر و دست که وقت کنار شد
گلزار چرخ چونک گلستان دل بدید		در رو کشید ابر و ز دل شرمسار شد
آن خار می‌گریست که ای عیب پوش خلق		شد مستجاب دعوت او گلعذار شد
شاه بهار بست کمر را به معذرت		هر شاخ و هر درخت از او تاجدار شد
هر چوب در تجمل چون بزم میر گشت		گر در دو دست موسی یک چوب مار شد
زنده شدند بار دگر کشتگان دی		تا منکر قیامت بی‌اعتبار شد
اصحاب کهف باغ ز خواب اندرآمدند		چون لطف روح بخش خدا یار غار شد
ای زنده گشتگان به زمستان کجا بدیت		آن سو که وقت خواب روان را مطار شد
آن سو که هر شبی بپرد این حواس و روح		آن سو که هر شبی نظر و انتظار شد
مه چون هلال بود سفر کرد آن طرف		بدری منور آمد و شمع دیار شد
این پنج حس ظاهر و پنج دگر نهان		لنگ و ملول رفت و سحر راهوار شد
بربند این دهان و مپیمای باد بیش		کز باد گفت راه نظر پرغبار شد

این عشق جمله عاقل و بیدار می‌کشد		بی تیغ می‌برد سر و بی‌دار می‌کشد
مهمان او شدیم که مهمان همی‌خورد		یار کسی شدیم که او یار می‌کشد
چون یوسفی بدید چو گرگان همی‌درد		چون مؤمنی بدید چو کفار می‌کشد
ما دل نهاده‌ایم که دلداریی کند		یا گر کشد به رحم و به هنجار می‌کشد
نی نی که کشته را دم او جان همی‌دهد		گر چه به غمزه عاشق بسیار می‌کشد
هل تا کشد تو را نه که آب حیات اوست		تلخی مکن که دوست عسل وار می‌کشد
همت بلند دار که آن عشق همتی		شاهان برگزیده و احرار می‌کشد
ما چون شبیم ظل زمین و وی آفتاب		شب را به تیغ صبح گهردار می‌کشد
زنگی شب ببرد چو طرار عقل ما		شحنه صبوح آمد و طرار می‌کشد
شب شرق تا به غرب گرفته سپاه زنگ		رومی روزشان به یکی بار می‌کشد
حاصل مرا چو بلبل مستی ز گلشنیست		چون بلبلم جدایی گلزار می‌کشد

خفته نمود دلبر گفتم ز باغ زود		شفتالوی بدزدم او خود نخفته بود
خندید و گفت روبه آخر به زیرکی		از دست شیر صید کجا سهل درربود
مر ابر را که دوشد و آن جا که دررسد		الا مگر که ابر نماید به خویش جود
معدوم را کجاست به ایجاد دست و پا		فضل خدای بخشد معدوم را وجود
معدوم وار بنشین زیرا که در نماز		داد سلام نبود الا که در قعود
بر آتش آب چیره بود از فروتنی		کآتش قیام دارد و آب است در سجود
چون لب خموش باشد دل صدزبان شود		خاموش چند چند بخواهیش آزمود

امروز مرده بین که چه سان زنده می‌شود		آزاد سرو بین که چه سان بنده می‌شود
پوسیده استخوان و کفن‌های مرده بین		کز روح و علم و عشق چه آکنده می‌شود
آن حلق و آن دهان که دریدست در لحد		چون عندلیب مست چه گوینده می‌شود
آن جان به شیشه‌ای که ز سوزن همی‌گریخت		جان را به تیغ عشق فروشنده می‌شود
بسیار دیده‌ای که بجوشد ز سنگ آب		از شهد شیر بین که چه جوشنده می‌شود
امروز کعبه بین که روان شد به سوی حاج		کز وی هزار قافله فرخنده می‌شود
امروز غوره بین که شکر بست از نشاط		امروز شوره بین که چه روینده می‌شود
می‌خند ای زمین که بزادی خلیفه‌ای		کز وی کلوخ و سنگ تو جنبنده می‌شود
غم مرد و گریه رفت بقای من و تو باد		هر جا که گریه ایست کنون خنده می‌شود
آن گلشنی شکفت که از فر بوی او		بی داس و تیش خار تو برکنده می‌شود
پاینده گشت خضر که آب حیات دید		پاینده گشت و دید که پاینده می‌شود
پاینده عمر باد روان لطیف ما		جان را بقاست تن چو قبا ژنده می‌شود
خاموش و خوش بخسپ در این خرمن شکر		زیرا شکر به گفت پراکنده می‌شود
من خامشم ولیک ز هیهای طوطیان		هم نیشکر ز لطف خروشنده می‌شود

گر عید وصل تست منم خود غلام عید		بهر تست خدمت و سجده و سلام عید
تا نام تو شنیدم شد سرد بر دلم		از غایت حلاوت نام تو نام عید
ای شاد آن زمان که درآید وصال تو		تا ما ز گنج وصل تو بدهیم وام عید
تا آفتاب چهره زیبات دررسید		صبحی شود ز صبح جمال تو شام عید
در یمن و در سعادت و در بخت و در صفا		ای پرتو خیال تو بوده امام عید
ای سجده‌ها به پیش درت واجبات عید		وی دیده خویشتن ز تو قایم خرام عید
جام شراب وصل تو پر کن ز فضل خود		تا کام جان روا شود از جام و کام عید
اندر رکاب تو چو روان‌ها روا شوند		در وی کجا رسد به دو صد سال گام عید
آمد ز گرد راه تو این عید و مژده داد		جانم دوید پیش و گرفته لگام عید
دانست کز خدیو اجل شمس دین بود		این فرو این جلالت و این لطف عام عید
لیکن کجاست فر و جمال تو بی‌نظیر		خود کی شوند دلشدگان تو رام عید
تبریز با شراب چنان صدر نامدار		بر تو حرام باشد بی‌شبهه تو جام عید

تا چند خرقه بردرم از بیم و از امید		درده شراب و واخرام از بیم و از امید
پیش آر جام آتش اندیشه سوز را		کاندیشه‌هاست در سرم از بیم و از امید
کشتی نوح را که ز طوفان امان ماست		بنما که زیر لنگرم از بیم و از امید
آن زر سرخ و نقد طرب را بده که من		رخسارزرد چون زرم از بیم و از امید
در حلقه ز آنچ دادی در حلق من بریز		کآخر چو حلقه بر درم از بیم و از امید
بار دگر به آب ده این رنگ و بوی را		کاین دم به رنگ دیگرم از بیم و از امید
ز آبی که آب کوثر اندر هوای اوست		کاندر هوای کوثرم از بیم و از امید
در عین آتشم چو خلیلم فرست آب		کزر مثال بتگرم از بیم و از امید
کوری چشم بد تو ز چشمم نهان مشو		کز چشم‌ها نهانترم از بیم و از امید
در آفتاب روی خودم دار زانک من		مانند این غزل ترم از بیم و از امید

امسال بلبلان چه خبرها همی‌دهند		یا رب به طوطیان چه شکرها همی‌دهند
در باغ‌ها درآی تو امسال و درنگر		کان شاخه‌های خشک چه برها همی‌دهند
مقراض در میان نه و خلعت همی‌برند		وان را که تاج رفت کمرها همی‌دهند
بی منت کسی همه بر نقره می‌زنند		بی زحمت مصادره زرها همی‌دهند
هر دل که تشنه‌ست به دریا همی‌برند		وان را که گوهرست گهرها همی‌دهند
این تحفه دیده‌اند که عشاق روزگار		تا برشمار موی تو سرها همی‌دهند
این نور دیده‌اند که دیوانگان راه		سودا همی‌خرند و هنرها همی‌دهند

صحرا خوشست لیک چو خورشید فر دهد		بستان خوشست لیک چو گلزار بر دهد
خورشید دیگریست که فرمان و حکم او		خورشید را برای مصالح سفر دهد
بوسه به او رسد که رخش همچو زر بود		او را نمی‌رسد که رود مال و زر دهد
بنگر به طوطیان که پر و بال می‌زنند		سوی شکرلبی که به ایشان شکر دهد
هر کس شکرلبی بگزیده‌ست در جهان		ما را شکرلبیست که چیزی دگر دهد
ما را شکرلبیست شکرها گدای اوست		ما را شهنشهیست که ملک و ظفر دهد
همت بلند دار اگر شاه زاده‌ای		قانع مشو ز شاه که تاج و کمر دهد
برکن تو جامه‌ها و در آب حیات رو		تا پاره‌های خاک تو لعل و گهر دهد
بگریز سوی عشق و بپرهیز از آن بتی		کو دلبری نماید و خون جگر دهد
در چشم من نیاید خوبی هیچ خوب		نقاش جسم جان را غیبی صور دهد
کی آب شور نوشد با مرغ‌های کور		آن مرغ را که عقل ز کوثر خبر دهد
خود پر کند دو دیده ما را به حسن خویش		گر ماه آن ببیند در حال سر دهد
در دیده گدای تو آید نگار خاک		حاشا ز دیده‌ای که خدایش نظر دهد
خامش ز حرف گفتن تا بوک عقل کل		ما را ز عقل جزوی راه و عبر دهد

صبح آمد و صحیفه مصقول برکشید		وز آسمان سپیده کافور بردمید
صوفی چرخ خرقه و شال کبود خویش		تا جایگاه ناف به عمدا فرودرید
رومی روز بعد هزیمت چو دست یافت		از تخت ملک زنگی شب را فروکشید
زان سو که ترک شادی و هندوی غم رسید		آمد شدیست دایم و راهیست ناپدید
یا رب سپاه شاه حبش تا کجا گریخت		ناگه سپاه قیصر روم از کجا رسید
زین راه نابدید معما کی بو برد		آنک از شراب عشق ازل خورد یا چشید
حیران شدست شب که کی رویش سیاه کرد		حیران شدست روز که خوبش که آفرید
حیران شده زمین که چو نیمیش شد گیاه		نیمی دگر چرنده شد و زان همی‌چرید
نیمیش شد خورنده و نیمیش خوردنی		نیمی حریص پاکی و نیمی دگر پلید
شب مرد و زنده گشت حیاتست بعد مرگ		ای غم بکش مرا که حسینم توی یزید
گوهر مزاد کرد که این را کی می‌خرد		کس را بها نبود همو خود ز خود خرید
امروز ساقیا همه مهمان تو شدیم		هر شام قدر شد ز تو هر روز روز عید
درده ز جام باده که یسقون من رحیق		کاندیشه را نبرد جز عشرت جدید
رندان تشنه دل چو به اسراف می‌خورند		خود را چو گم کنند بیابند آن کلید
پهلوی خم وحدت بگرفته‌ای مقام		با نوح و لوط و کرخی و شبلی و بایزید
خاموش کن که جان ز فرح بال می‌زند		تا آن شراب در سر و رگ‌های جان دوید

صد مصر مملکت ز تعدی خراب شد		صد بحر سلطنت ز تطاول سراب شد
صد برج حرص و بخل به خندق دراوفتاد		صد بخت نیم خواب به کلی به خواب شد
آن شاهراه غیب بر آن قوم بسته بود		وان ماه زنگ ظلم به زیر حجاب شد
وان چشم کو چو برق همی‌سوخت خلق را		در نوحه اوفتاد و به گریه سحاب شد
وان دل که صد هزار دل از وی کباب بود		در آتش خدای کنون او کباب شد
ای شاد آن کسی که از این عبرتی گرفت		او را از این سیاست شه فتح باب شد
چون روز گشت و دید که او شب چه کرده بود		سودش نداشت سخره صد اضطراب شد
چون بخت روسپید شب اندر دعا گذار		زیرا دعای نوح به شب مستجاب شد

آه که بار دگر آتش در من فتاد		وین دل دیوانه باز روی به صحرا نهاد
آه که دریای عشق بار دگر موج زد		وز دل من هر طرف چشمه خون برگشاد
آه که جست آتشی خانه دل درگرفت		دود گرفت آسمان آتش من یافت باد
آتش دل سهل نیست هیچ ملامت مکن		یا رب فریاد رس ز آتش دل داد داد
لشکر اندیشه‌ها می‌رسد از بیشه‌ها		سوی دلم طلب طلب وز غم من شاد شاد
ای دل روشن ضمیر بر همه دل‌ها امیر		صبر گزیدی و یافت جان تو جمله مراد
چشم همه خشک و تر مانده در همدگر		چشم تو سوی خداست چشم همه بر تو باد
دست تو دست خدا چشم تو مست خدا		بر همه پاینده باد سایه رب العباد
ناله خلق از شماست آن شما از کجاست		این همه از عشق زاد عشق عجب از چه زاد
شمس حق دین تویی مالک ملک وجود		ای که ندیده چو تو عشق دگر کیقباد

جامه سیه کرد کفر نور محمد رسید		طبل بقا کوفتند ملک مخلد رسید
روی زمین سبز شد جیب درید آسمان		بار دگر مه شکافت روح مجرد رسید
گشت جهان پرشکر بست سعادت کمر		خیز که بار دگر آن قمرین خد رسید
دل چو سطرلاب شد آیت هفت آسمان		شرح دل احمدی هفت مجلد رسید
عقل معقل شبی شد بر سلطان عشق		گفت به اقبال تو نفس مقید رسید
پیک دل عاشقان رفت به سر چون قلم		مژده همچون شکر در دل کاغد رسید
چند کند زیر خاک صبر روان‌های پاک		هین ز لحد برجهید نصر مؤید رسید
طبل قیامت زدند صور حشر می‌دمد		وقت شد ای مردگان حشر مجدد رسید
بعثر ما فی القبور حصل ما فی الصدور		آمد آواز صور روح به مقصد رسید
دوش در استارگان غلغله افتاده بود		کز سوی نیک اختران اختر اسعد رسید
رفت عطارد ز دست لوح و قلم درشکست		در پی او زهره جست مست به فرقد رسید
قرص قمر رنگ ریخت سوی اسد می‌گریخت		گفتم خیرست گفت ساقی بیخود رسید
عقل در آن غلغله خواست که پیدا شود		کودک هم کودکست گو چه به ابجد رسید
خیز که دوران ماست شاه جهان آن ماست		چون نظرش جان ماست عمر مؤبد رسید
ساقی بی‌رنگ و لاف ریخت شراب از گزاف		رقص جمل کرد قاف عیش ممدد رسید
باز سلیمان روح گفت صلای صبوح		فتنه بلقیس را صرح ممرد رسید
رغم حسودان دین کوری دیو لعین		کحل دل و دیده در چشم مرمد رسید
از پی نامحرمان قفل زدم بر دهان		خیز بگو مطربا عشرت سرمد رسید

جان من و جان تو بود یکی ز اتحاد		این دو که هر دو یکیست جز که همان یک مباد
فرد چرا شد عدد از سبب خوی بد		ز آتش بادی بزاد در سر ما رفت باد
گشت جدا موج‌ها گر چه بد اول یکی		از سبب باد بود آنک جدایی بزاد
جام دوی درشکن باده مده باد را		چون دو شود پادشاه شهر رود در فساد
روز فضیلت گرفت زانک یکی شمع داشت		هر طرفی شب ز عجز شمع و چراغی نهاد
گر چه ز رب العباد هر نفسی رحمتست		کی بود آن دم که رب ماند و فانی عباد

پرده دل می‌زند زهره هم از بامداد		مژده که آن بوطرب داد طرب‌ها بداد
بحر کرم کرد جوش پنبه برون کن ز گوش		آنچ کفش داد دوش ما و تو را نوش باد
عشق همایون پیست خطبه به نام ویست		از سر ما کم مباد سایه این کیقباد
روی خوشش چون شرار خوی خوشش نوبهار		وان دگرش زینهار او هو رب العباد
ز اول روز این خمار کرد مرا بی‌قرار		می‌کشدم ابروار عشق تو چون تندباد
دست دل از رنج رست گر چه دلارام مست		بست سر زلف بست خواجه ببین این گشاد
می‌کشدم موکشان من ترش و سرگران		رو که مراد جهان می‌کشدم بی‌مراد
عقل بر آن عقل ساز ناز همی‌کرد ناز		شکر کز آن گشت باز تا به مقام اوفتاد
پای به گل بوده‌ام زانک دودل بوده‌ام		شکر که دودل نماند یک دله شد دل نهاد
لاف دل از آسمان لاف تن از ریسمان		بگسلم این ریسمان بازروم در معاد
دلبر روز الست چیز دگر گفت پست		هیچ کسی هست کو آرد آن را به یاد
گفت به تو تاختم بهر خودت ساختم		ساخته خویش را من ندهم در مزاد
گفتم تو کیستی گفت مراد همه		گفتم من کیستم گفت مراد مراد
مفتعلن فاعلات رفته بدم از صفات		محو شده پیش ذات دل به سخن چون فتاد
داد دل و عقل و جان مفخر تبریزیان		از مدد این سه داد یافت زمانه سداد

بار دگر آمدیم تا شود اقبال شاد		دولت بار دگر در رخ ما رو گشاد
سرمه کشید این جهان باز ز دیدار ما		گشت جهان تازه روی چشم بدش دور باد
عشق ز زنجیر خویش جست و خرد را گرفت		عقل ز دستان عشق ناله کنان داد داد
مریم عشق قدیم زاد مسیحی عجب		داد نیابد خرد چونک چنین فتنه زاد
باز دو صد قرص ماه بر سر آن خوان شکست		دل چو چنین خوان بدید پای به خون درنهاد
دولت بشتافته‌ست چون نظرت تافته‌ست		تا که بقا یافته‌ست عاشق کون و فساد
مفخر تبریزیان شمس حق ای خوش نشان		عالم ای شاه جان بی‌رخ خوبت مباد

از رسن زلف تو خلق به جان آمدند		بهر رسن بازیش لولیکان آمدند
در دل هر لولیی عشق چو استاره‌ای		رقص کنان گرد ماه نورفشان آمدند
در هوس این سماع از پس بستان عشق		سروقدان چون چنار دست زنان آمدند
بین که چه ریسیده‌ایم دست که لیسیده‌ایم		تا که چنین لقمه‌ها سوی دهان آمدند
لولیکان قنق در کف گوشه تتق		وز تتق آن عروس شاه جهان آمدند
شاه که در دولتش هر طرفی شاهدی		سینه گشاده به ما بهر امان آمدند
شیوه ابرو کند هر نفسی پیش ما		گر چه که از تیر غمز سخته کمان آمدند
شب رو و عیار باش بر سر هر کوی از آنک		زیر لحاف ازل نیک نهان آمدند
جانب تبریز در شمس حقم دیده‌اند		ترک دکان خواندند چونک به کان آمدند

روبهکی دنبه برد شیر مگر خفته بود		جان نبرد خود ز شیر روبه کور و کبود
قاصد ره داد شیر ور نه کی باور کند		این چه که روباه لنگ دنبه ز شیری ربود
گوید گرگی بخورد یوسف یعقوب را		شیر فلک هم بر او پنجه نیارد گشود
هر نفس الهام حق حارس دل‌های ماست		از دل ما کی برد میمنه دیو حسود
دست حق آمد دراز با کف حق کژ مباز		در ره حق هر کی کاشت دانه جو جو درود
هر که تو را کرد خوار رو به خدایش سپار		هر کی بترساندت روی به حق آر زود
غصه و ترس و بلا هست کمند خدا		گوش کشان آردت رنج به درگاه جود
یارب و یارب کنان روی سوی آسمان		آب ز دیده روان بر رخ زردت چو رود
سبزه دمیده ز آب بر دل و جان خراب		صبح گشاده نقاب ذلک یوم الخلود
گر سر فرعون را درد بدی و بلا		لاف خدایی کجا دردهدی آن عنود
چون دم غرقش رسید گفت اقل العبید		کفر شد ایمان و دید چونک بلا رو نمود
رنج ز تن برمدار در تک نیلش درآر		تا تن فرعون وار پاک شود از جحود
نفس به مصرست امیر در تک نیلست اسیر		باش بر او جبرئیل دود برآور ز عود
عود بخیلست او بو نرساند به تو		راز نخواهد گشا تا نکشد نار و دود
مفخر تبریز گفت شمس حق و دین نهفت		رو ترش از توست عشق سرکه نشاید فزود

زهره من بر فلک شکل دگر می‌رود		در دل و در دیده‌ها همچو نظر می‌رود
چشم چو مریخ او مست ز تاریخ او		جان به سوی ناوکش همچو سپر می‌رود
ابروی چون سنبله بی‌خبرست از مهش		گر خبرستش چرا فوق قمر می‌رود
ذره چرا شد سوار بر سر کره هوا		چون سوی تو آفتاب جمله به سر می‌رود
آن زحل از ابلهی جست زبردستیی		غافل از آن کاین فلک زیر و زبر می‌رود
دل ز شب زلف تو دید رخ همچو روز		زین شب و روز او نهان همچو سحر می‌رود
ترک فلک گاو را بر سر گردون ببست		کرد ندا در جهان کی به سفر می‌رود
جامه کبود آسمان کرد ز دست قضا		این قدرش فهم نی کو به قدر می‌رود
خاک دهان خشک را رعد بشارت دهد		کابر چو مشک سقا بهر مطر می‌رود
اختر و ابر و فلک جنی و دیو و ملک		آخر ای بی‌یقین بهر بشر می‌رود
پنبه برون کن ز گوش عقل و بصر را مپوش		کان صنم حله پوش سوی بصر می‌رود
نای و دف و چنگ را از پی گوشی زنند		نقش جهان جانب نقش نگر می‌رود
آن نظری جو که آن هست ز نور قدیم		کاین نظر ناریت همچو شرر می‌رود
جنس رود سوی جنس بس بود این امتحان		شه سوی شه می‌رود خر سوی خر می‌رود
هر چه نهال ترست جانب بستان برند		خشک چو هیزم شود زیر تبر می‌رود
آب معانی بخور هر دم چون شاخ تر		شکر که در باغ عشق جوی شکر می‌رود
بس کن از این امر و نهی بین که تو نفس حرون		چونش بگویی مرو لنگ بتر می‌رود
جان سوی تبریز شد در هوس شمس دین		جان صدفست و سوی بحر گهر می‌رود

روی تو چون روی مار خوی تو زهر قدید		ای خنک آن را که او روی شما را ندید
من شده مهمان تو در چمن جان تو		پای پر از خار شد دست یکی گل نچید
ای مثل خارپشت گرد تو خار درشت		خار تو ما را بکشت مار تو ما را گزید
با تو موافق شدم با تو منافق شدم		بر دبه عاشق شدم در دبه زیت پلید

صبحدمی همچو صبح پرده ظلمت درید		نیم شبی ناگهان صبح قیامت دمید
واسطه‌ها را برید دید به خود خویش را		آنچ زبانی نگفت بی‌سر و گوشی شنید
پوست بدرد ز ذوق عشق چو پیدا شود		لیک کجا ذوق آن کو کندت ناپدید
فقر ببرده سبق رفته طبق بر طبق		باز کند قفل را فقر مبارک کلید
کشته شهوت پلید کشته عقلست پاک		فقر زده خیمه‌ای زان سوی پاک و پلید
جمله دل عاشقان حلقه زده گرد فقر		فقر چو شیخ الشیوخ جمله دل‌ها مرید
چونک به تبریز چشم شمس حقم را بدید		گفت حقش پر شدی گفت که هل من مزید

دی شد و بهمن گذشت فصل بهاران رسید		جلوه گلشن به باغ همچو نگاران رسید
زحمت سرما و دود رفت به کور و کبود		شاخ گل سرخ را وقت نثاران رسید
باغ ز سرما بکاست شد ز خدا دادخواست		لطف خدا یار شد دولت یاران رسید
آمد خورشید ما باز به برج حمل		معطی صاحب عمل سیم شماران رسید
طالب و مطلوب را عاشق و معشوق را		همچو گل خوش کنار وقت کناران رسید
بر مثل وام دار جمله به زندان بدند		زرگر بخشایشش وام گزاران رسید
جمله صحرا و دشت پر ز شکوفه‌ست و کشت		خوف تتاران گذشت مشک تتاران رسید
هر چه بمردند پار حشر شدند از بهار		آمد میر شکار صید شکاران رسید
آن گل شیرین لقا شکر کند از خدا		بلبل سرمست ما بهر خماران رسید
وقت نشاط‌ست و جام خواب کنون شد حرام		اصل طرب‌ها بزاد شیره فشاران رسید
جام من از اندرون باده من موج خون		از ره جان ساقی خوب عذاران رسید

آمد شهر صیام سنجق سلطان رسید		دست بدار از طعام مایده جان رسید
جان ز قطیعت برست دست طبیعت ببست		قلب ضلالت شکست لشکر ایمان رسید
لشکر والعادیات دست به یغما نهاد		ز آتش والموریات نفس به افغان رسید
البقره راست بود موسی عمران نمود		مرده از او زنده شد چونک به قربان رسید
روزه چو قربان ماست زندگی جان ماست		تن همه قربان کنیم جان چو به مهمان رسید
صبر چو ابریست خوش حکمت بارد از او		زانک چنین ماه صبر بود که قرآن رسید
نفس چو محتاج شد روح به معراج شد		چون در زندان شکست جان بر جانان رسید
پرده ظلمت درید دل به فلک برپرید		چون ز ملک بود دل باز بدیشان رسید
زود از این چاه تن دست بزن در رسن		بر سر چاه آب گو یوسف کنعان رسید
عیسی چو از خر برست گشت دعایش قبول		دست بشو کز فلک مایده و خوان رسید
دست و دهان را بشو نه بخور و نه بگو		آن سخن و لقمه جو کان به خموشان رسید

نیک بدست آنک او شد تلف نیک و بد		دل سبد آمد مکن هر سقطی در سبد
آنک تواضع کند نگذرد از حد خویش		یابد او هستی باقی بیرون ز حد
وا کن صندوق زر بر سر ایمان فشان		کآخر صندوق تو نیست یقین جز لحد
تو لحد خویش را پر کن از زر صدق		پر مکنش از مس شهوت و حرص و حسد
هر چه تو را غیر تو آن بدهد رد کنی		چون بدهی تو همان دانک شود بر تو رد
قلب میاور بدانک غره کنی مشتری		ترس ز ویل لکل جمع مالاوعد
آنک گشادی نمود نفس تو را تنگیست		گفت خدا نفس را بسته امش فی کبد

نعره آن بلبلان از سوی بستان رسید		صورت بستان نهان بوی گلستان بدید
باد صبا می‌وزد از سر زلف نگار		فعل صبا ظاهرست لیک صبا را که دید
این دم عیسی به لطف عمر ابد می‌دهد		عمر ابد تازه کرد در دم عمر قدید
مژده دولت رسید در حق هر عاشقی		آتش دل می‌فروخت دیگ هوس می‌پزید
نور الست آشکار بر همه عشاق زد		کز سر پستان عشق نور الستش مزید
ان طبیب الرضا بشر اهل الهوی		کل زمان لکم خلعه روح جدید
بشرهم نظره یتبعهم نضره		من رشاء سید لیس له من ندید
لطف خداوند جان مفخر تبریزیان		شمس حق و دین شده بر همه بختی مزید

وسوسه تن گذشت غلغله جان رسید		مور فروشد به گور چتر سلیمان رسید
این فلک آتشی چند کند سرکشی		نوح به کشتی نشست جوشش طوفان رسید
چند مخنث نژاد دعوی مردی کند		رستم خنجر کشید سام و نریمان رسید
جادوکانی ز فن چند عصا و رسن		مار کنند از فریب موسی و ثعبان رسید
درد به پستی نشست صاف ز دردی برست		گردن گرگان شکست یوسف کنعان رسید
صبح دروغین گذشت صبح سعادت رسید		جان شد و جان بقا از بر جانان رسید
محنت ایوب را فاقه یعقوب را		چاره دیگر نبود رحمت رحمان رسید
دزد کی باشد چو رفت شحنه ایمان به شهر		شحنه کی باشد بگو چون شه و سلطان رسید
صدق نگر بی‌نفاق وصل نگر بی‌فراق		طاق طرنبین و طاق طاق شوم کان رسید
مفتعلن فاعلات جان مرا کرد مات		جان خداخوان بمرد جان خدادان رسید
میوه دل می‌پزید روح از او می‌مزید		باد کرم بروزید حرف پریشان رسید

غره مشو گر ز چرخ کار تو گردد بلند		زانک بلندت کند تا بتواند فکند
قطره آب منی کز حیوان می‌زهد		لایق قربان نشد تا نشد آن گوسفند
توده ذرات ریگ تا نشود کوه سخت		کس نزند بر سرش بیهده زخم کلند
تا نشود گردنی گردن کس غل ندید		تا نشود پا روان کس نشود پای بند
پس سبقت رحمتی در غضبی شد پدید		زهر بدان کس دهند کوست معود به قند
برگ که رست از زمین تا که درختی نشد		آتش نفروزد او شعله نگردد بلند
باش چو رز میوه دار زور و بلندی مجو		از پی خرما بدانک خار ورا کس نکند
از پی میوه ضعیف رسته درختان زفت		نقش درختان شگرف صورت میوه نژند
دل مثل اولیاست استن جسم جهان		جسم به دل قایمست بی‌خلل و بی‌گزند
قوت جسم پدید هست دل ناپدید		تا به کی انکار غیب غیب نگر چند چند

شرح دهم من که شب از چه سیه دل بود		هر کی خورد خون خلق زشت و سیه دل شود
چون جگر عاشقان می‌خورد این شب به ظلم		دود سیاهی ظلم بر دل شب می‌دمد
عاقله شب تویی بازرهانش ز ظلم		نیم شبی بر فلک راه بزن بر رصد
تا برهد شب ز ظلم ما برهیم از ظلام		ای که جهان فراخ بی‌تو چو گور و لحد
شب همه روشن شود دوزخ گلشن شود		چونک بتابد ز تو پرتو نور احد
سینه کبودی چرخ پرتو سینه منست		جرعه خون دلم تا به شفق می‌رسد
فارغ و دلخوش بدم سرخوش و سرکش بدم		بولهب غم ببست گردن من در مسد
تیر غم تو روان ما هدف آسمان		جان پی غم هم دوان زانک غمش می‌کشد
جانم اگر صافیست دردی لطف توست		لطف تو پاینده باد بر سر جان تا ابد
قافله عصمتت گشت خفیر ار نه خود		راه زن از ریگ ره بود فزون در عدد
سر به خس اندرکشید مرغ غم از بیم آنک		بر سر غم می‌زند شادی تو صد لگد
چشم چپم می‌پرد بازو من می‌جهد		شاید اگر جان من دیگ هوس‌ها پزد
جان مثل گلبنان حامله غنچه‌هاست		جانب غنچه صبی باد صبا می‌وزد
زود دهانم ببند چون دهن غنچه‌ها		زانک چنین لقمه‌ای خورد و زبان می‌گزد

بانگ زدم من که دل مست کجا می‌رود		گفت شهنشه خموش جانب ما می‌رود
گفتم تو با منی دم ز درون می‌زنی		پس دل من از برون خیره چرا می‌رود
گفت که دل آن ماست رستم دستان ماست		سوی خیال خطا بهر غزا می‌رود
هر طرفی کو رود بخت از آن سو رود		هیچ مگو هر طرف خواهد تا می‌رود
گه مثل آفتاب گنج زمین می‌شود		گه چو دعا رسول سوی سما می‌رود
گاه ز پستان ابر شیر کرم می‌دهد		گه به گلستان جان همچو صبا می‌رود
بر اثر دل برو تا تو ببینی درون		سبزه و گل می‌دمد جوی وفا می‌رود
صورت بخش جهان ساده و بی‌صورتست		آن سر و پای همه بی‌سر و پا می‌رود
هست صواب صواب گر چه خطایی کند		هست وفای وفا گر به جفا می‌رود
دل مثل روزنست خانه بدو روشنست		تن به فنا می‌رود دل به بقا می‌رود
فتنه برانگیخت دل خون شهان ریخت دل		با همه آمیخت دل گر چه جدا می‌رود
سحر خدا آفرید در دل هر کس پدید		کیسه جوزا برید همچو سها می‌رود
با تو دلا ابلهیست کیسه نگه داشتن		کیسه شد و جان پی کیسه ربا می‌رود
گفتم جادو کسی سست بخندید و گفت		سحر اثر کی کند ذکر خدا می‌رود
گفتم آری ولیک سحر تو سر خداست		سحر خوشت هم تک حکم قضا می‌رود
دایم دلدار را با دل و جان ماجراست		پوست بر او نیست اینک پیش شما می‌رود
اسب سقاست این بانگ دراست این		بانگ کنان کز برون اسب سقا می‌رود

یار مرا عارض و عذار نه این بود		باغ مرا نخل و برگ و بار نه این بود
عهدشکن گشته‌اند خاصه و عامه		قاعده اهل این دیار نه این بود
روح در این غار غوره وار ترش چیست		پرورش و عهد یار غار نه این بود
سیل غم بی‌شمار بار و خرم برد		طمع من از یار بردبار نه این بود
از جهت من چه دیگ می‌پزد آن یار		راتبه میر پخته کار نه این بود
دام نهان کرد و دانه ریخت به پیشم		کینه نهان داشت و آشکار نه این بود
ناصح من کژ نهاد و برد ز راهم		شرط امینی و مستشار نه این بود
در چمن عیش خار از چه شکفته‌ست		منبت آن شهره نوبهار نه این بود
شحنه شد آن دزد من ببست دو دستم		سایسی و عدل شهریار نه این بود
مهل ندادی که عذر خویش بگویم		خوی چو تو کوه باوقار نه این بود
می‌رسدم بوی خون ز گفت درشتش		رایحه ناف مشکبار نه این بود
نوش تو را ذوق و طعم و لطف نه این بود		وان شتر مست خوش عیار نه این بود
پیش شه افغان کنم ز خدعه قلاب		زر من آن نقد خوش عیار نه این بود
شاه چو دریا خزینه‌اش همه گوهر		لیک شهم را خزینه دار نه این بود
بس که گله‌ست این نثار و جمله شکایت		شاه شکور مرا نثار نه این بود

بگیر دامن لطفش که ناگهان بگریزد		ولی مکش تو چو تیرش که از کمان بگریزد
چه نقش‌ها که ببازد چه حیله‌ها که بسازد		به نقش حاضر باشد ز راه جان بگریزد
بر آسمانش بجویی چو مه ز آب بتابد		در آب چونک درآیی بر آسمان بگریزد
ز لامکانش بخوانی نشان دهد به مکانت		چو در مکانش بجویی به لامکان بگریزد
نه پیک تیزرو اندر وجود مرغ گمانست		یقین بدان که یقین وار از گمان بگریزد
از این و آن بگریزم ز ترس نی ز ملولی		که آن نگار لطیفم از این و آن بگریزد
گریزپای چو بادم ز عشق گل نه گلی که		ز بیم باد خزانی ز بوستان بگریزد
چنان گریزد نامش چو قصد گفتن بیند		که گفت نیز نتانی که آن فلان بگریزد
چنان گریزد از تو که گر نویسی نقشش		ز لوح نقش بپرد ز دل نشان بگریزد

اگر دمی بنوازد مرا نگار چه باشد		گر این درخت بخندد از آن بهار چه باشد
وگر به پیش من آید خیال یار که چونی		حیات نو بپذیرد تن نزار چه باشد
شکار خسته اویم به تیر غمزه جادو		گرم به مهر بخواند که ای شکار چه باشد
چو کاسه بر سر آبم ز بی‌قراری عشقش		اگر رسم به لب دوست کوزه وار چه باشد
کنار خاک ز اشکم چو لعل و گوهر پر شد		اگر به وصل گشاید دمی کنار چه باشد
بگفت چیست شکایت هزار بار گشادم		ز بهر ماهی جان را هزار بار چه باشد
من از قطار حریفان مهار عقل گسستم		به پیش اشتر مستش یکی مهار چه باشد
اگر مهار گسستم وگرچه بار فکندم		یکی شتر کم گیری از این قطار چه باشد
دلم به خشم نظر می‌کند که کوته کن هین		اگر بجست یکی نکته از هزار چه باشد
چو احمدست و ابوبکر یار غار دل و عشق		دو نام بود و یکی جان دو یار غار چه باشد
انار شیرین گر خود هزار باشد وگر یک		چو شد یکی به فشردن دگر شمار چه باشد
خمار و خمر یکستی ولی الف نگذارد		الف چو شد ز میانه ببین خمار چه باشد
چو شمس مفخر تبریز ماه نو بنماید		در آن نمایش موزون ز کار و بار چه باشد

ز سر بگیرم عیشی چو پا به گنج فروشد		ز روی پشت و پناهی که پشت‌ها همه رو شد
دگر نشینم هرگز برای دل که برآید		کجا برآید آن دل که کوی عشق فروشد
موکلان چو آتش ز عشق سوی من آیند		به سوی عشق گریزم که جمله فتنه از او شد
که در سرم ز شرابش نه چشم ماند نه خوابش		به دست ساقی نابش مگر سرم چو کدو شد
به خوان عشق نشستم چشیدم از نمک او		چو لقمه کردم خود را مرا چو عشق گلو شد
سبو به دست دویدم به جویبار معانی		که آب گشت سبویم چو آب جان به سبو شد
نماز شام برفتم به سوی طرفه رومی		چو دید بر در خویشم ز بام زود فروشد
سر از دریچه برون کرد چو شعله‌های منور		که بام و خانه و بنده به جملگی همه او شد
نهیم دست دهان بر که نازکست معانی		ز شمس مفخر تبریز سوخت جان و همو شد

اگر مرا تو نخواهی دلم تو را نگذارد		تو هم به صلح گرایی اگر خدا بگمارد
هزار عاشق داری به جان و دل نگرانت		که تا سعادت و دولت که را به تخت برآرد
ز عشق عاشق مفلس عجب فتند لئیمان		که آنچ رشک شهان شد گدا امید چه دارد
عجب مدار ز مرده که از خدا طلبد جان		عجب مدار ز تشنه که دل به آب سپارد
عجب مدار ز کوری که نور دیده بجوید		و یا ز چشم اسیری که اشک غربت بارد
ز بس دعا که بکردم دعا شدست وجودم		که هر که بیند رویم دعا به خاطر آرد
سلام و خدمت کردم مرا بگفت که چونی		مهم مس چه برآید چو کیمیا نگذارد
چگونه باشد صورت به وفق فکر مصور		چگونه مِی‌ شود انگور گر کفش نفشارد

ز باد حضرت قدسی بنفشه زار چه می‌شد		درخت‌های حقایق از آن بهار چه می‌شد
دل از دیار خلایق بشد به شهر حقایق		خدای داند کاین دل در آن دیار چه می‌شد
ز های و هوی حریفان ز نای و نوش ظریفان		هوای نور صبوح و شراب نار چه می‌شد
هزار بلبل مست و هزار عاشق بی‌دل		در آن مقام تحیر ز روی یار چه می‌شد
چو عشق در بر سیمین کشید عاشق خود را		ز بوسه‌های چو شکر در آن کنار چه می‌شد
در آن طرف که ز مستی تو گل ز خار ندانی		عجب که گل چه چشید و عجب که خار چه می‌شد
میان خلعت جانان قبول عشق خرامان		به بارگاه تجلی ز کار و بار چه می‌شد
به باد و آتش و آب و به خاک عشق درآمد		به نور یک نظر عشق هر چهار چه می‌شد
چو شمس مفخر تبریز زد آتشی به درختی		ز شعله‌های لطیفش درخت و بار چه می‌شد

شدم ز عشق به جایی که عشق نیز نداند		رسید کار به جایی که عقل خیره بماند
هزار ظلم رسیده ز عقل گشت رهیده		چو عقل بسته شد این جا بگو کیش برهاند
دلا مگر که تو مستی که دل به عقل ببستی		که او نشست نیابد تو را کجا بنشاند
متاع عقل نشانست و عشق روح فشانست		که عشق وقت نظاره نثار جان بفشاند
هزار جان و دل و عقل گر به هم تو ببندی		چو عشق با تو نباشد به روزنش نرساند
به روی بت نرسی تو مگر به دام دو زلفش		ولیک کوشش می‌کن که کوششت بپزاند
چو باز چشم تو را بست دست اوست گشایش		ولی به هر سر کویی تو را چو کبک دواند
هر آنک بالش دارد ز آستان عنایت		غلام خفتن اویم که هیچ خفته نماند
میانه گیرد آهو میانه دل شیری		هزار آهوی دیگر ز شیر او برهاند
چو در درونه صیاد مرغ یافت قبولی		هزار مرغ گرفته ز دام او بپراند
هر آن دلی که به تبریز و شمس دین شده باشد		چو شاه ماه به میدان چرخ اسب دواند

گرفت خشم ز بستان سرخری و برون شد		چو زشت بود به صورت به خوی زشت فزون شد
چون دل سیاه بد و قلب کوره دید و سیه شد		چو قازغان تهی بد به کنج خانه نگون شد
چو ژیوه بود به جنبش نبود زنده اصلی		نمود جنبش عاریه بازرفت و سکون شد
نیافت صیقل احمد ز کفر بولهب ار چه		ز سرکشی و ز مکرش دلش قنینه خون شد
فروکشم به نمد در چو آینه رخ فکرت		چو آینه بنمایم کی رام شد کی حرون شد
منم که هجو نگویم به جز خواطر خود را		که خاطرم نفسی عقل گشت و گاه جنون شد
مرا درونه تو شهری جدا شمر به سر خود		به آب و گل نشد آن شهر من به کن فیکون شد
سخن ندارم با نیک و بد من از بیرون		که آن چه کرد و کجا رفت و این ز وسوسه چون شد
خموش کن که هجا را به خود کشد دل نادان		همیشه بود نظرهای کژنگر نه کنون شد

مده به دست فراقت دل مرا که نشاید		مکش تو کشته خود را مکن بتا که نشاید
مرا به لطف گزیدی چرا ز من برمیدی		ایا نموده وفاها مکن جفا که نشاید
بداد خازن لطفت مرا قبای سعادت		برون مکن ز تن من چنین قبا که نشاید
مثال دل همه رویی قفا نباشد دل را		ز ما تو روی مگردان مده قفا که نشاید
حدیث وصل تو گفتم بگفت لطف تو کری		ز بعد گفتن آری مگو چرا که نشاید
تو کان قند و نباتی نبات تلخ نگوید		مگوی تلخ سخن‌ها به روی ما که نشاید
بیار آن سخنانی که هر یکیست چو جانی		نهان مکن تو در این شب چراغ را که نشاید
غمت که کاهش تن شد نه در تنست نه بیرون		غم آتشیست نه در جا مگو کجا که نشاید
دلم ز عالم بی‌چون خیالت از دل از آن سو		میان این دو مسافر مکن جدا که نشاید
مبند آن در خانه به صوفیان نظری کن		مخور به رنج به تنها بگو صلا که نشاید
دلا بخسب ز فکرت که فکر دام دل آمد		مرو به جز که مجرد بر خدا که نشاید

چو درد گیرد دندان تو عدو گردد		زبان تو به طبیبی بگرد او گردد
یکی کدو ز کدوها اگر شکست آرد		شکسته بند همه گرد آن کدو گردد
ز صد سبو چو سبوی سبوگری برد آب		همیشه خاطر او گرد آن سبو گردد
شکستگان تویم ای حبیب و نیست عجب		تو پادشاهی و لطف تو بنده جو گردد
به قند لطف تو کاین لطف‌ها غلام ویند		که زهر از او چو شکر خوب و خوب خو گردد
اگر حلاوت لاحول تو به دیو رسد		فرشته خو شود آن دیو و ماه رو گردد
عنایتت گنهی را نظر کند به رضا		چو طاعت آن گنه از دل گناه شو گردد
پلید پاک شود مرده زنده مار عصا		چو خون که در تن آهوست مشک بو گردد
رونده‌ای که سوی بی‌سوییش ره دادی		کجا چو خاطر گمراه سو به سو گردد
تو جان جان جهانی و نام تو عشق است		هر آنک از تو پری یافت بر علو گردد
خمش که هر کی دهانش ز عشق شیرین شد		روا نباشد کو گرد گفت و گو گردد
خموش باش که آن کس که بحر جانان دید		نشاید و نتواند که گرد جو گردد

چه پادشاست که از خاک پادشا سازد		ز بهر یک دو گدا خویشتن گدا سازد
باقرضوا الله کدیه کند چو مسکینان		که تا تو را بدهد ملک و متکا سازد
به مرده برگذرد مرده را حیات دهد		به درد درنگرد درد را دوا سازد
چو باد را فسراند ز باد آب کند		چو آب را بدهد جوش از او هوا سازد
نظر مکن به جهان خوار کاین جهان فانیست		که او به عاقبتش عالم بقا سازد
ز کیمیا عجب آید که زر کند مس را		مسی نگر که به هر لحظه کیمیا سازد
هزار قفل اگر هست بر دلت مهراس		دکان عشق طلب کن که دلگشا سازد
کسی که بی‌قلم و آلتی به بتخانه		هزار صورت زیبا برای ما سازد
هزار لیلی و مجنون ز بهر ما برساخت		چه صورتست که بهر خدا خدا سازد
گر آهنست دل تو ز سختی‌اش مگری		که صیقل کرمش آینه صفا سازد
ز دوستان چو ببری به زیر خاک روی		ز مار و مور حریفان خوش لقا سازد
نه مار را مدد و پشت دار موسی ساخت		نه لحظه لحظه ز عین جفا وفا سازد
درون گور تن خود تو این زمان بنگر		که دم به دم چه خیالات دلربا سازد
چو سینه بازشکافی در او نبینی هیچ		که تا زنخ نزند کس که او کجا سازد
مثل شدست که انگور خور ز باغ مپرس		که حق ز سنگ دو صد چشمهٔ رضا سازد
درون سنگ بجویی ز آب اثر نبود		ز غیب سازد نه از پستی و علا سازد
ز بی‌چگونه و چون آمد این چگونه و چون		که صد هزار بلی گو خود او زلا سازد
دو جوی نور نگر از دو پیه پاره روان		عجب مدار عصا را که اژدها سازد
در این دو گوش نگر کهربای نطق کجاست		عجب کسی که ز سوراخ کهربا سازد
سرای را بدهد جان و خواجه ایش کند		چو خواجه را بکشد باز از او سرا سازد
اگر چه صورت خواجه به زیر خاک شدست		ضمیر خواجه وطنگه ز کبریا سازد
به چشم مردم صورت پرست خواجه برفت		ولیک خواجه ز نقش دگر قبا سازد
خموش کن به زبان مدحت و ثنا کم گوی		که تا خدای تو را مدحت و ثنا سازد

بر آستانه اسرار آسمان نرسد		به بام فقر و یقین هیچ نردبان نرسد
گمان عارف در معرفت چو سیر کند		هزار اختر و مه اندر آن گمان نرسد
کسی که جغدصفت شد در این جهان خراب		ز بلبلان ببرید و به گلستان نرسد
هر آن دلی که به یک دانگ جو جوست ز حرص		به دانک بسته شود جان او به کان نرسد
علف مده حس خود را در این مکان ز بتان		که حس چو گشت مکانی به لامکان نرسد
که آهوی متأنس بماند از یاران		به لاله زار و به مرعای ارغوان نرسد
به سوی عکه روی تا به مکه پیوندی		برو محال مجو کت همین همان نرسد
پیاز و سیر به بینی بری و می‌بویی		از آن پیاز دم ناف آهوان نرسد
خموش اگر سر گنجینه ضمیرستت		که در ضمیر هدی دل رسد زبان نرسد

به روز مرگ چو تابوت من روان باشد		گمان مبر که مرا درد این جهان باشد
برای من مگری و مگو «دریغ دریغ»		به دوغ دیو درافتی دریغ آن باشد
جنازه‌ام چو ببینی مگو «فراق فراق»		مرا وصال و ملاقات آن زمان باشد
مرا به گور سپاری مگو «وداع وداع»		که گور پردهٔ جمعیت جنان باشد
فروشدن چو بدیدی برآمدن بنگر		غروب شمس و قمر را چرا زبان باشد؟!
تو را غروب نماید ولی شروق بود		لحد چو حبس نماید خلاص جان باشد
کدام دانه فرورفت در زمین که نَرُست؟!		چرا به دانهٔ انسانت این گمان باشد؟!
کدام دلو فرورفت و پر برون نامد		ز چاه یوسف جان را چرا فغان باشد؟!
دهان چو بستی از این سوی آن طرف بگشا		که های‌هوی تو در جوّ لامکان باشد

نگفتمت مرو آن جا که مبتلات کنند		که سخت دست درازند بسته پات کنند
نگفتمت که بدان سوی دام در دامست		چو درفتادی در دام کی رهات کنند
نگفتمت به خرابات طرفه مستانند		که عقل را هدف تیر ترهات کنند
چو تو سلیم دلی را چو لقمه بربایند		به هر پیاده شهی را به طرح مات کنند
بسی مثال خمیرت دراز و گرد کنند		کهت کنند و دو صد بار کهربات کنند
تو مرد دل تنکی پیش آن جگرخواران		اگر روی چو جگربند شوربات کنند
تو اعتماد مکن بر کمال و دانش خویش		که کوه قاف شوی زود در هوات کنند
هزار مرغ عجب از گل تو برسازند		چو ز آب و گل گذری تا دگر چه‌هات کنند
برون کشندت از این تن چنان که پنبه ز پوست		مثال شخص خیالیت بی‌جهات کنند
چو در کشاکش احکام راضیت یابند		ز رنج‌ها برهانند و مرتضات کنند
خموش باش که این کودنان پست سخن		حشیشی‌اند و همین لحظه ژاژخات کنند

بگو به گوش کسانی که نور چشم منند		که باز نوبت آن شد که توبه‌ها شکنند
هزار توبه و سوگند بشکنند آن دم		که غمزه‌های دلارام طبل حسن زنند
چو یار مست خرابست و روز روز طرب		به غیر شنگی و مستی بیا بگو چه کنند
به گوش هوش بگفتم به آب روی برو		که این دم ار که قافی هم از بنت بکنند
ز بس که خرقه گرو برد پیر باده فروش		کنون به کوی خرابات جمله بوالحسن اند
بگیر مطرب جانی قنینه کانی		نواز تنتن تنتن که جمله بی‌تو تنند
مقیم همچو نگین شو به حلقه عشاق		که غیر حلقه عشاق جمله ممتحنند
به جان جمله مردان که هر که عاشق نیست		همه زنند به معنی ببین زنان چه زنند
به جان جمله جان‌ها که هر کش آن جان نیست		همه تنند نگه کن فروتنان چه تنند
خموش باش که گفتی از این سپیتر چیست		خسان سیاه گلیمند اگر چه یاسمنند

ز بانگ پست تو ای دل بلند گشت وجود		تو نفخ صوری یا خود قیامت موعود
شنوده‌ام که بسی خلق جان بداد و بمرد		ز ذوق و لذت آواز و نغمه داوود
شها نوای تو برعکس بانگ داوودست		کز آن بمرد و از این زنده می‌شود موجود
ز حلق نیست نوایت ولیک حلقه رباست		هزار حلقه ربا را چو حلقه او بربود
دلا تو راست بگو دوش می کجا خوردی		که از پگاه تو امروز مولعی به سرود
سرود و بانگ تو زان رو گشاد می‌آرد		که آن ز روح معلاست نی ز جسم فرود
چو بند جسم نگشتی گشاد جان دیدی		که هر که تخم نکو کشت دخل بد ندرود
یقین که بوی گل فقر از گلستانیست		مرود هیچ کسی دید بی‌درخت مرود
خنک کسی که چو بو برد بوی او را برد		خنک کسی که گشادی بیافت چشم گشود
خنک کسی که از این بوی کرته یوسف		دلش چو دیده یعقوب خسته واشد زود
ز ناسپاسی ما بسته است روزن دل		خدای گفت که انسان لربه لکنود
تو سود می طلبی سود می‌رسد از یار		ولی چو پی نبری کز کجاست سود چه سود
ستاره ایست خدا را که در زمین گردد		که در هوای ویست آفتاب و چرخ کبود
بسا سحر که درآید به صومعه مؤمن		که من ستاره سعدم ز من بجو مقصود
ستاره‌ام که من اندر زمینم و بر چرخ		به صد مقامم یابند چون خیال خدود
زمینیان را شمعم سماییان را نور		فرشتگان را روحم ستارگان را بود
اگر چه ذره نمایم ولیک خورشیدم		اگر چه جزو نمایم مراست کل وجود
اگر چه قبله حاجات آسمان بوده‌ست		به آسمان منگر سوی من نگر بین جود
ز روی نخوت و تقلید ننگ دارد از او		بلیس وار که خود بس بود خدا مسجود
جواب گویدش آدم که این سجود او راست		تو احولی و دو می‌بینی از ضلال و جحود
ز گرد چون و چرا پرده‌ای فرود آورد		میان اختر دولت میان چشم حسود
ستاره گوید رو پرده تو افزون باد		ز من نماندی تنها ز حضرتی مردود
بسا سال و جوابی که اندر این پرده‌ست		بدین حجاب ندیدی خلیل را نمرود
چه پرده است حسد ای خدا میان دو یار		که دی چو جان بده‌اند این زمان چو گرگ عنود
چه پرده بود که ابلیس پیش از این پرده		به سجده بام سموات و ارض می‌پیمود
به رغبت و به نشاط و به رقت و به نیاز		به گونه گونه مناجات مهر می‌افزود
ز پرده حسدی ماند همچو خر بر یخ		که آن همه پر و بالش بدین حدث آلود
ز مسجد فلکش راند رو حدث کردی		حدیث می‌نشنود و حدث همی‌پالود
چرا روم به چه حجت چه کرده‌ام چه سبب		بیا که بحث کنیم ای خدای فرد ودود
اگر به دست تو کردی که جمله کرده تست		ضلالت و ثنی و مسیحیان و یهود
مرا چه گمره کردی مراد تو این بود		چنان کنم که نبینی ز خلق یک محمود
بگفت اگر بگذارم برآ به کوه بلند		وگر نه قعر فرورو چو لنگر مشدود
تو را چه بحث رسد با من ای غراب غروب		اگر نه مسخ شدستی ز لعنت مورود
خری که مات تو گردد ببرد از در ما		نخواهمش که بود عابد چو ما معبود
ولی کسی که به دستش چراغ عقل بود		کجا گذارد نور و کجا رود سوی دود
بگفت من به دمی آن چراغ را بکشم		بگفت باد نتاند چراغ صدق ربود
هر آنک پف کند او بر چراغ موهبتم		بسوزد آن سر و ریشش چو هیزم موقود
هزار شکر خدا را که عقل کلی باز		ز بعد فرقت آمد به طالع مسعود
همه سپند بسوزیم بهر آمدنش		سپند چه که بسوزیم خویش را چون عود
چو خویش را بنمود او ز خویش خود ببریم		به کوه طور چه آریم کاه دودآلود
چو موش و مار شدستیم ساکن ظلمت		درون خاک مقیمان عالم محدود
چو موش جز پی دزدی برون نه‌ایم از خاک		چه برخوریم از آن رفتن کژ مفسود
چو موش ماش رها کرد اژدهاش کنی		چو گربه طالع خوانش شود جمله اسود
خدای گربه بدان آفرید تا موشان		نهان شوند به خاک اندرون به حبس خلود
دم مسیح غلام دمت که پیش از تو		بد از زمانه دم گیر راه دم مسدود
همه کسان کس آنند کش کسی کرد او		همه جهانش ببخشید چون بر او بخشود
خموش باش که گفتار بی‌زبان داری		که تار او نبود نطق و بانگ و حرفش پود
چو سر ز سجده برآورد شمس تبریزی		هزار کافر و مؤمن نهاد سر به سجود

بیا که ساقی عشق شراب باره رسید		خبر ببر بر بیچارگان که چاره رسید
امیر عشق رسید و شرابخانه گشاد		شراب همچو عقیقش به سنگ خاره رسید
هزار چشمه شیر و شکر روان شد از او		شکاف کرد و به طفلان گاهواره رسید
هزار مسجد پر شد چو عشق گشت امام		صلوه خیر من النوم از آن مناره رسید
بریز دیگ حلیماب را که کاسه رسید		گشاده هل سر خم را که دردخواه رسید
چو آفتاب جمالش به خاکیان درتافت		زحل ز پرده هفتم پی نظاره رسید
شدیم جمله فریدون چو تاج او دیدیم		شدیم جمله منجم چو آن ستاره رسید
شدیم جمله برهنه چو عشق او زد راه		شدیم جمله پیاده چو او سواره رسید
چو پاره پاره درآمد به لطف آن دلبر		بدان طمع دل پرخون پاره پاره رسید
بده زبان و همه گوش شو در این حضرت		شتاب کن که پی گوش گوشواره رسید

درخت و برگ برآید ز خاک این گوید		که خواجه هر چه بکاری تو را همان روید
تو را اگر نفسی ماند جز که عشق مکار		که چیست قیمت مردم هر آنچ می‌جوید
بشو دو دست ز خویش و بیا بخوان بنشین		که آب بهر وی آمد که دست و رو شوید
زهی سلیم که معشوق او به خانه اوست		به سوی خانه نیاید گزاف می‌پوید
به سوی مریم آید دوانه گر عیسیست		وگر خر است بهل تا کمیز خر بوید
کسی که همره ساقیست چون بود هشیار		چرا نباشد لمتر چرا نیفزوید
کسی که کان عسل شد ترش چرا باشد		کسی که مرده ندارد بگو چرا موید
تو را بگویم پنهان که گل چرا خندد		که گلرخیش به کف گیرد و بینبوید
بگو غزل که به صد قرن خلق این خوانند		نسیج را که خدا بافت آن نفرسوید

به یارکان صفا جز می صفا مدهید		چو می‌دهید بدیشان جدا جدا مدهید
در این چنین قدح آمیختن حرام بود		به عاشقان خدا جز می خدا مدهید
برهنگان ره از آفتاب جامه کنید		برهنگان ره عشق را قبا مدهید
چو هیچ باد صبایی به گردشان نرسد		به جانشان خبر از وعده صبا مدهید
به بوی وصل اگر عاشقی قرار گرفت		بهانه را نپذیرم بهانه‌ها مدهید
شراب حاضر و معشوق مست و من عاشق		مرا قرار نباشد به بو مرا مدهید
شراب آتش و ما زاده‌ایم از آتش		اگر حریف شناسید جز به ما مدهید
برای زخم چنین غازیان بود مرهم		کسی که درد ندارد بدو دوا مدهید
چو تاج مفخر تبریز شمس دین آمد		لقای هر دو جهان جز بدان لقا مدهید

چو کارزار کند شاه روم با شمشاد		چگونه گردم خرم چگونه باشم شاد
جهان عقل چو روم و جهان طبع چو زنگ		میان هر دو فتاده‌ست کارزار و جهاد
شما و هر چه مراد شماست در عالم		من و طریق خداوند مبدا و ایجاد
به اختلاف دو شمشیر نیست امن طریق		که اختلاف مقرر ز شورش اضداد
ولیک ملک مقرر نصیبه خردست		که امن و خوف نداند کلوخ و سنگ و جماد
چراغ عقل در این خانه نور می‌ندهد		ز پیچ پیچ که دارد لهب ز یاغی باد
فرشته رست به علم و بهیمه رست به جهل		میان دو به تنازغ بماند مردم زاد
گهی همی‌کشدش علم سوی علیین		گهیش جهل به پستی که هر چه بادا باد
نشسته جان که به یک سو کند ظفر این را		که تا رهم ز کشاکش شوم خوش و منقاد
چو نیم کاره شد این قصه چون دهان بستی		ز بیم ولوله و شر و فتنه و فریاد

ببرد خواب مرا عشق و عشق خواب برد		که عشق جان و خرد را به نیم جو نخرد
که عشق شیر سیاه‌ست تشنه و خون خوار		به غیر خون دل عاشقان همی‌نچرد
به مهر بر تو بچفسد به سوی دام آرد		چو درفتادی از آن پس ز دور می‌نگرد
امیر دست درازست و شحنه بی‌باک		شکنجه می‌کند و بی‌گناه می‌فشرد
هر آنک در کفش آید چو ابر می‌گرید		هر آنک دور شد از وی چو برف می‌فسرد
هزار جام به هر لحظه خرد درشکند		هزار جامه به یک دم بدوزد و بدرد
هزار چشم بگریاند و فروخندد		هزار کس بکشد زار زار و یک شمرد
به کوه قاف اگر چه که خوش پرد سیمرغ		چو دام عشق ببیند فتد دگر نپرد
ز بند او نرهد کس به شید یا به جنون		ز دام او نرهد هیچ عاقلی به خرد
مخبط‌ست سخن‌های من از او گر نی		نمودمی به تو آن راه‌ها که می‌سپرد
نمودمی به تو کو شیر را چه سان گیرد		نمودمی که چگونه شکار را شکرد

کسی که عاشق آن رونق چمن باشد		عجب مدار که در بی‌دلی چو من باشد
حدیث صبر مگویید صبر را ره نیست		در آن دلی که بدان یار ممتحن باشد
چو عشق سلسله خویش را بجنباند		جنون عقل فلاطون و بوالحسن باشد
به جان عشق که جانی ز عشق جان نبرد		وگر درونه صد برج و صد بدن باشد
اگر چو شیر شوی عشق شیرگیر قویست		وگر چه پیل شوی عشق کرکدن باشد
وگر به قعر چهی درروی برای گریز		چو دلو گردن از او بسته رسن باشد
وگر چو موی شوی موی می‌شکافد عشق		وگر کباب شوی عشق باب زن باشد
امان عالم عشقست و معدلت هم از اوست		وگر چه راه زن عقل مرد و زن باشد
خموش کن که سخن را وطن دمشق دلست		مگو غریب ورا کش چنین وطن باشد

سخن که خیزد از جان ز جان حجاب کند		ز گوهر و لب دریا زبان حجاب کند
بیان حکمت اگر چه شگرف مشعله ایست		ز آفتاب حقایق بیان حجاب کند
جهان کفست و صفات خداست چون دریا		ز صاف بحر کف این جهان حجاب کند
همی‌شکاف تو کف را که تا به آب رسی		به کف بحر بمنگر که آن حجاب کند
ز نقش‌های زمین و ز آسمان مندیش		که نقش‌های زمین و زمان حجاب کند
برای مغز سخن قشر حرف را بشکاف		که زلف‌ها ز جمال بتان حجاب کند
تو هر خیال که کشف حجاب پنداری		بیفکنش که تو را خود همان حجاب کند
نشان آیت حقست این جهان فنا		ولی ز خوبی حق این نشان حجاب کند
ز شمس تبریز ار چه قراضه‌ایست وجود		قراضه‌ایست که جان را ز کان حجاب کند

چو عشق را هوس بوسه و کنار بود		که را قرار بود جان که را قرار بود
شکارگاه بخندد چو شه شکار رود		ولی چه گویی آن دم که شه شکار بود
هزار ساغر می‌نشکند خمار مرا		دلم چو مست چنان چشم پرخمار بود
گهی که خاک شوم خاک ذره ذره شود		نه ذره ذره من عاشق نگار بود
ز هر غبار که آوازهای و هو شنوی		بدانک ذره من اندر آن غبار بود
دلم ز آه شود ساکن و ازو خجلم		اگر چه آه ز ماه تو شرمسار بود
به از صبوری اندر زمانه چیزی نیست		ولی نه از تو که صبر از تو سخت عار بود
ایا به خویش فرورفته در غم کاری		تو تا برون نروی از میان چه کار بود
چو عنکبوت زدود لعاب اندیشه		دگر مباف که پوسیده پود و تار بود
برو تو بازده اندیشه را بدو که بداد		به شه نگر نه به اندیشه کان نثار بود
چو تو نگویی گفت تو گفت او باشد		چو تو نبافی بافنده کردگار بود

رسید ساقی جان ما خمار خواب آلود		گرفت ساغر زرین سر سبو بگشود
صلای باده جان و صلای رطل گران		که می‌دهد به خماران به گاه زودازود
زهی صباح مبارک زهی صبوح عزیز		ز شاه جام شراب و ز ما رکوع و سجود
شراب صافی و سلطان ندیم و دولت یار		دگر نیارم گفتن که در میانه چه بود
هر آنک می نخورد بر سرش فروریزد		بگویدش که برو در جهان کور و کبود
در این جهان که در او مرده می‌خورد مرده		نخورد عاقل و ناسود و یک دمی نغنود
چو پاک داشت شکم را رسید باده پاک		زهی شراب و زهی جام و بزم و گفت و شنود
شراب را تو نبینی و مست را بینی		نبینی آتش دل را و خانه‌ها پردود
دل خسان چو بسوزد چه بوی بد آید		دل شهان چو بسوزد فزود عنبر و عود
نبشته بر رخ هر مست رو که جان بردی		نبشته بر لب ساغر که عاقبت محمود
نبشته بر دف مطرب که زهره بنده تو		نبشته بر کف ساقی که طالعت مسعود
بخند موسی عمران به کوری فرعون		بخور خلیل خدا نوش کوری نمرود
بلیس اگر ز شراب خدای مست بدی		ز صد گنه نشدی هیچ طاعتش مردود
خمش کنم که خمش به پیش هشیاران		که خلق خیره شدند و خیالشان افزود

به روح‌های مقدس ز من سلام برید		به عاشقان مقدم ز من پیام برید
به روز وصل چو برقم شب فراق چو ابر		از این دو حال مشوش بگو کدام برید
خدای خصم شما گر به پیش آن خورشید		ز ماه و شمع و ستاره و چراغ نام برید
سیاه کاسه شوی ار ز مطبخ عشقش		به سوی خوان کرم دیگ‌های خام برید
نشان دهم که شما آتش از کجا آرید		ز برق نعل شهنشاه خوش خرام برید
ولیک مرکب تندست هان و هان زنهار		نه زین هلد نه لگام ار شما لگام برید
حیات یابد آن جا اگر چه مُرده برید		حلال گردد آن جا اگر حرام برید
هزار بند چو عشقش ز پای جان بگشاد		مرا دو دست گرفته به آن مقام برید
ز لوح عشق نبشتیم این غزل‌ها را		به شمس مفخر تبریز از این غلام برید

دو ماه پهلوی همدیگرند بر در عید		مه مصور یار و مه منور عید
چو هر دو سر به هم آورده‌اند در اسرار		هزار وسوسه افکنده‌اند در سر عید
ز موج بحر برقصند خلق همچو صدف		ولیک همچو صدف بی‌خبر ز گوهر عید
ز عید باقی این عید آمده‌ست رسول		چو دل به عید سپاری تو را برد بر عید
به روز عید بگویم دهل چه می‌گوید		اگر تو مردی برجه رسید لشکر عید
قراضه دو که دادی برای حق بنگر		جزای حسن عمل گیر گنج پرزر عید
وگر چو شیشه شکستی ز سنگ صوم و جهاد		می حلال سقا هم بکش ز ساغر عید
از این شکار سوی شاه بازپر چون باز		که درپرید به مژده ز شه کبوتر عید
تو گاو فربه حرصت به روزه قربان کن		که تا بری به تبرک هلال لاغر عید
وگر نکردی قربان عنایت یزدان		امید هست که ذبحش کند به خنجر عید

حبیب کعبه جانست اگر نمی‌دانید		به هر طرف که بگردید رو بگردانید
که جان ویست به عالم اگر شما جسمید		که جان جمله جان‌هاست اگر شما جانید
ندا برآمد امشب که جان کیست فدا		بجست جان من از جا که نقد بستانید
هزار نکته نبشتست عشق بر رویم		ز حال دل چو شما عاشقید برخوانید
چه ساغرست که هر دم به عاشقان آید		شما کشید چنین ساغری که مردانید
که عشق باغ و تماشاست اگر ملول شوید		هواش مرکب تازیست اگر فرومانید
چو آب و نان همه ماهیان ز بحر بود		چو ماهیید چرا عاشق لب نانید
قرابه ایست پر از رنج و نام او جسمست		به سنگ بربزنید و تمام برهانید
چو مرغ در قفسم بهر شمس تبریزی		ز دشمنی قفسم بشکنید و بدرانید

به باغ بلبل از این پس حدیث ما گوید		حدیث خوبی آن یار دلربا گوید
چو باد در سر بید افتد و شود رقصان		خدای داند کو با هوا چه‌ها گوید
چنار فهم کند اندکی ز سوز چمن		دو دست پهن برآرد خوش و دعا گوید
بپرسم از گل کان حسن از که دزدیدی		ز شرم سست بخندد ولی کجا گوید
اگر چه مست بود گل خراب نیست چو من		که راز نرگس مخمور با شما گوید
چو رازها طلبی در میان مستان رو		که راز را سر سرمست بی‌حیا گوید
که باده دختر کرمست و خاندان کرم		دهان کیسه گشادست و از سخا گوید
خصوص باده عرشی ز ذوالجلال کریم		سخاوت و کرم آن مگر خدا گوید
ز شیردانه عارف بجوشد آن شیره		ز قعر خم تن او تو را صلا گوید
چو سینه شیر دهد شیره هم تواند داد		ز سینه چشمه جاریش ماجرا گوید
چو مستتر شود آن روح خرقه باز شود		کلاه و سر بنهد ترک این قبا گوید
چو خون عقل خورد باده لاابالی وار		دهان گشاید و اسرار کبریا گوید
خموش باش که کس باورت نخواهد کرد		که مس بد نخورد آنچ کیمیا گوید
خبر ببر سوی تبریز مفخر آفاق		مگر که مدح تو را شمس دین ما گوید

هزار جان مقدس فدای روی تو باد		که در جهان چو تو خوبی کسی ندید و نزاد
هزار رحمت دیگر نثار آن عاشق		که او به دام هوای چو تو شهی افتاد
ز صورت تو حکایت کنند یا ز صفت		که هر یکی ز یکی خوبتر زهی بنیاد
دلم هزار گره داشت همچو رشته سحر		ز سحر چشم خوشت آن همه گره بگشاد
بلندبین ز تو گشتست هر دو دیده عشق		ببین تو قوت شاگرد و حکمت استاد
نشسته‌ایم دل و عشق و کالبد پیشت		یکی خراب و یکی مست وان دگر دلشاد
به حکم تست بگریانی و بخندانی		همه چو شاخ درختیم و عشق تو چون باد
به باد عشق تو زردیم هم بدان سبزیم		تو راست جمله ولایت تو راست جمله مراد
کلوخ و سنگ چه داند بهار را چه اثر		بهار را ز چمن پرس و سنبل و شمشاد
درخت را ز برون سوی باد گرداند		درخت دل را باد اندرونست یعنی یاد
به زیر سایه زلفت دلم چه خوش خفته‌ست		خراب و مست و لطیف و خوش و کش و آزاد
چو غیرت تو دلم را ز خواب بجهانید		خمار خیزد و فریاد دردهد فریاد
ولی چو مست کنی مر مرا غلط گردم		گمان برم که امیرم چرا شوم منقاد
به وقت درد بگوییم کای تو و همه تو		چو درد رفت حجابی میان ما بنهاد
در آن زمان که کند عقل عاقبت بینی		ندا ز عشق برآید که هرچ بادا باد

ز عشق آن رخ خوب تو ای اصول مراد		هر آن که توبه کند توبه‌اش قبول مباد
هزار شکر و هزاران سپاس یزدان را		که عشق تو به جهان پر و بال بازگشاد
در آرزوی صباح جمال تو عمری		جهان پیر همی‌خواند هر سحر اوراد
برادری بنمودی شهنشهی کردی		چه داد ماند که آن حسن و خوبی تو نداد
شنیده‌ایم که یوسف نخفت شب ده سال		برادران را از حق بخواست آن شه زاد
که ای خدای اگر عفوشان کنی کردی		وگر نه درفکنم صد فغان در این بنیاد
مگیر یا رب از ایشان که بس پشیمانند		از آن گناه کز ایشان به ناگهان افتاد
دو پای یوسف آماس کرد از شبخیز		به درد آمد چشمش ز گریه و فریاد
غریو در ملکوت و فرشتگان افتاد		که بهر لطف بجوشید و بندها بگشاد
رسید چارده خلعت که هر چهارده تان		پیمبرید و رسولید و سرور عباد
چنین بود شب و روز اجتهاد پیران را		که خلق را برهانند از عذاب و فساد
کنند کار کسی را تمام و برگذرند		که جز خدای نداند زهی کریم و جواد
چو خضر سوی بحار ایلیاس در خشکی		برای گم شدگان می‌کنند استمداد
دهند گنج روان و برند رنج روان		دهند خلعت اطلس برون کنند لباد
بس است باقی این را بگویمت فردا		شب ار چه ماه بود نیست بی‌ظلام و سواد

سپاس و شکر خدا را که بندها بگشاد		میان به شکر چو بستیم بند ما بگشاد
به جان رسید فلک از دعا و ناله من		فلک دهان خود اندر ره دعا بگشاد
ز بس که سینه ما سوخت در وفا جستن		ز شرم ما عرق از صورت وفا بگشاد
ادیم روی سهیلیم هر کجا بنمود		غلام چشمه عشقیم هر کجا بگشاد
پس دریچه دل صد در نهانی بود		که بسته بود خدا بنده خدا بگشاد
در این سرا که دو قندیل ماه و خورشیدست		خدا ز جانب دل روزن سرا بگشاد
الست گفت حق و جان‌ها بلی گفتند		برای صدق بلی حق ره بلا بگشاد

مها به دل نظری کن که دل تو را دارد		به روز و شب به مراعاتت اقتضا دارد
ز شادی و ز فرح در جهان نمی‌گنجد		دلی که چون تو دلارام خوش لقا دارد
ز آفتاب تو آن را که پشت گرم شود		چرا دلیر نباشد حذر چرا دارد
ز بهر شادی توست ار دلم غمی دارد		ز دست و کیسه توست ار کفم سخا دارد
خیال خوب تو چون وحشیان ز من برمد		که صورتیست تن بنده دست و پا دارد
مرا و صد چو مرا آن خیال بی‌صورت		ز نقش سیر کند عاشق فنا دارد
برهنه خلعت خورشید پوشد و گوید		خنک کسی که ز زربفت او قبا دارد
تنی که تابش خورشید جان بر او آید		گمان مبر که سر سایه هما دارد
بدانک موسی فرعون کش در این شهرست		عصاش را تو نبینی ولی عصا دارد
همی‌رسد به عنان‌های آسمان دستش		که اصبع دل او خاتم وفا دارد
غمش جفا نکند ور کند حلالش باد		به هر چه آب کند تشنه صد رضا دارد
فزون از آن نبود کش کشد به استسقا		در آن زمان دل و جان عاشق سقا دارد
اگر صبا شکند یک دو شاخ اندر باغ		نه هر چه دارد آن باغ از صبا دارد
شراب عشق چو خوردی شنو صلای کباب		ز مقبلی که دلش داغ انبیا دارد
زمین ببسته دهان تاسه مه که می‌داند		که هر زمین به درون در نهان چه‌ها دارد
بهار که بنماید زمین نیشکرت		از آن زمین به درون ماش و لوبیا دارد
چرا چو دال دعا در دعا نمی‌خمد		کسی که از کرمش قبله دعا دارد
چو پشت کرد به خورشید او نمازی نیست		از آنک سایه خود پیش و مقتدا دارد
خموش کن خبر من صمت نجا بشنو		اگر رقیب سخن جوی ما روا دارد

مها به دل نظری کن که دل تو را دارد		که روز و شب به مراعاتت اقتضا دارد
ز شادی و ز فرح در جهان نمی‌گنجد		که چون تو یار دلارام خوش لقا دارد
همی‌رسد به گریبان آسمان دستش		که او چو سایه ز ماه تو مقتدا دارد
به آفتاب تو آن را که پشت گرم شود		چرا دلیر نباشد حذر چرا دارد
چرا به پنجه کمرگاه کوه را نکشد		کسی که ز اطلس عشق خوشت قبا دارد
تو خود جفا نکنی ور کنی جفا بر دل		بکن بکن که به کردار تو رضا دارد
چرا نباشد راضی بدان جفای لطیف		که او طراوت آب و دم صبا دارد
در آتش غم تو همچو عود عطاریست		دل شریف که او داغ انبیا دارد
خمش خمش که سخن آفرین معنی بخش		برون گفت سخن‌های جان فزا دارد

میان باغ گل سرخ‌های و هو دارد		که بو کنید دهان مرا چه بو دارد
به باغ خود همه مستند لیک نی چون گل		که هر یکی به قدح خورد و او سبو دارد
چو سال سال نشاطست و روز روز طرب		خنک مرا و کسی را که عیش خو دارد
چرا مقیم نباشد چو ما به مجلس گل		کسی که ساقی باقی ماه رو دارد
به باغ جمله شراب خدای می‌نوشند		در آن میانه کسی نیست کو گلو دارد
عجایبند درختانش بکر و آبستن		چو مریمی که نه معشوقه و نه شو دارد
هزار بار چمن را بسوخت و بازآراست		چه عشق دارد با ما چه جست و جو دارد
وجود ما و وجود چمن بدو زنده‌ست		زهی وجود لطیف و ظریف کو دارد
چراست خار سلحدار و ابر روی ترش		ز رشک آن که گل سرخ صد عدو دارد
چو آینه‌ست و ترازو خموش و گویا یار		ز من رمیده که او خوی گفت و گو دارد

میان باغ گل سرخ‌های و هو دارد		که بو کنید دهان مرا چه بو دارد
به باغ خود همه مستند لیک نی چون گل		که هر یکی به قدح خورد و او سبو دارد
چو سال سال نشاطست و روز روز طرب		خنک مرا و کسی را که عیش خو دارد
چرا مقیم نباشد چو ما به مجلس گل		کسی که ساقی باقی ماه رو دارد
هزار جان مقدس فدای آن جانی		که او به مجلس ما امر اشربوا دارد
سؤال کردم گل را که بر کی می‌خندی		جواب داد بر آن زشت کو دو شو دارد
هزار بار خزان کرد نوبهار تو را		چه عشق دارد با ما چه جست و جو دارد
پیاله‌ای به من آورد گل که باده خوری		خورم چرا نخورم بنده هم گلو دارد
چه حاجتیست گلو باده خدایی را		که ذره ذره همه نقل و می از او دارد
عجب که خار چه بدمست و تیز و روترشست		ز رشک آنک گل و لاله صد عدو دارد
به طور موسی بنگر که از شراب گزاف		دهان ندارد و اشکم چهارسو دارد
به مستیان درختان نگر به فصل بهار		شکوفه کرده که در شرب می غلو دارد

مکن مکن که پشیمان شوی و بد باشد		که بی‌عنایت جان باغ چون لحد باشد
چه ریشه برکنی از غصه و پشیمانی		چو ریش عقل تو در دست کالبد باشد
بکن مجاهده با نفس و جنگ ریشاریش		که صلح را ز چنین جنگ‌ها مدد باشد
وگر گریز کنی همچو آهو از کف شیر		ز تو گریزد آن ماه بر اسد باشد
نه گوش تو سخن یار مهربان شنود		نه پیش چشم تو دلدار سروقد باشد
نشین به کشتی روح و بگیر دامن نوح		به بحر عشق که هر لحظه جزر و مد باشد
گذر ز ناز و ملولی که ناز آن تو نیست		که آن وظیفه آن یار ماه خد باشد
چه ظلم کردم بر حسن او که مه گفتم		صد آفتاب و فلک را بر او حسد باشد
خموش باش و مگو ریگ را شمار مکن		شمار چون کنی آن را که بی‌عدد باشد

مرا عقیق تو باید شکر چه سود کند		مرا جمال تو باید قمر چه سود کند
چو مست چشم تو نبود شراب را چه طرب		چو همرهم تو نباشی سفر چه سود کند
مرا زکات تو باید خزینه را چه کنم		مرا میان تو باید کمر چه سود کند
چو یوسفم تو نباشی مرا به مصر چه کار		چو رفت سایه سلطان حشر چه سود کند
چو آفتاب تو نبود ز آفتاب چه نور		چو منظرم تو نباشی نظر چه سود کند
لقای تو چو نباشد بقای عمر چه سود		پناه تو چو نباشد سپر چه سود کند
شبم چو روز قیامت دراز گشت ولی		دلم سحور تو خواهد سحر چه سود کند
شبی که ماه نباشد ستارگان چه زنند		چو مرغ را نبود سر دو پر چه سود کند
چو زور و زهره نباشد سلاح و اسب چه سود		چو دل دلی ننماید جگر چه سود کند
چو روح من تو نباشی ز روح ریح چه سود		بصیرتم چو نبخشی بصر چه سود کند
مرا به جز نظر تو نبود و نیست هنر		عنایتت چو نباشد هنر چه سود کند
جهان مثال درختست برگ و میوه ز توست		چو برگ و میوه نباشد شجر چه سود کند
گذر کن از بشریت فرشته باش دلا		فرشتگی چو نباشد بشر چه سود کند
خبر چو محرم او نیست بی‌خبر شو و مست		چو مخبرش تو نباشی خبر چه سود کند
ز شمس مفخر تبریز آنک نور نیافت		وجود تیره او را دگر چه سود کند

فراغتی دهدم عشق تو ز خویشاوند		از آنک عشق تو بنیاد عافیت برکند
از آنک عشق نخواهد به جز خرابی کار		از آنک عشق نگیرد ز هیچ آفت پند
چه جای مال و چه نام نکو و حرمت و بوش		چه خان و مان و سلامت چه اهل و یا فرزند
که جان عاشق چون تیغ عشق برباید		هزار جان مقدس به شکر آن بنهند
هوای عشق تو و آن گاه خوف ویرانی		تو کیسه بسته و آن گاه عشق آن لب قند
سرک فروکش و کنج سلامتی بنشین		ز دست کوته ناید هوای سرو بلند
برو ز عشق نبردی تو بوی در همه عمر		نه عشق داری عقلیست این به خود خرسند
چه صبر کردن و دامن ز فتنه بربودن		نشسته تا که چه آید ز چرخ روزی چند
درآمد آتش عشق و بسوخت هر چه جز اوست		چو جمله سوخته شد شاد شین و خوش می‌خند
و خاصه عشق کسی کز الست تا به کنون		نبوده است چنو خود به حرمت پیوند
اگر تو گویی دیدم ورا برای خدا		گشای دیده دیگر و این دو را بربند
کز این نظر دو هزاران هزار چون من و تو		به هر دو عالم دایم هلاک و کور شدند
اگر به دیده من غیر آن جمال آید		بکنده باد مرا هر دو دیده‌ها به کلند
بصیرت همه مردان مرد عاجز شد		کجا رسد به جمال و جلال شاه لوند
دریغ پرده هستی خدای برکندی		چنانک آن در خیبر علی حیدر کند
که تا بدیدی دیده که پنج نوبت او		هزار ساله از آن سو که گفته شد بزنند

سخن به نزد سخندان بزرگوار بود		ز آسمان سخن آمد سخن نه خوار بود
سخن چو نیک نگویی هزار نیست یکی		سخن چو نیکو گویی یکی هزار بود
سخن ز پرده برون آید آن گهش بینی		که او صفات خداوند کردگار بود
سخن چو روی نماید خدای رشک برد		خنک کسی که به گفتار رازدار بود
ز عرش تا به ثری ذره ذره گویااند		که داند آنک به ادراک عرش وار بود
سخن ز علم خدا و عمل خدای کند		وگر ز ما طلبی کار کار کار بود
چو مرغکان ابابیل لشکری شکنند		به پیش لشکر پنهان چه کارزار بود
چو پشه سر شاهی برد که نمرودست		یقین شود که نهان در سلاحدار بود
چو یک سواره مه را سپر دو نیم شود		سنان دیده احمد چه دلگذار بود
تو صورتی طلبی زین سخن که دست نهی		دهم به دست تو گر دست دستیار بود

به پیش تو چه زند جان و جان کدام بود		که جان تویی و دگر جمله نقش و نام بود
اگر چه ماه به ده دست روی خود شوید		چه زهره دارد کان چهره را غلام بود
اگر چه عاشقی و عشق بهترین کار است		بدانک بی‌رخ معشوق ما حرام بود
به جان عشق که تا هر دو جان نیامیزد		جداییست و ملاقات بی‌نظام بود
شراب لطف خداوند را کرانی نیست		وگر کرانه نماید قصور جام بود
به قدر روزنه افتد به خانه نور قمر		اگر به مشرق و مغرب ضیاش عام بود
تو جام هستی خود را برو قوامی ده		که آن شراب قدیمست و باقوام بود
هزار جان طلبید و یکی ببردم پیش		بگفت باقی گفتم بهل که وام بود
رفیق گشته دو چشمش میان خوف و رجا		برای پختن هر عاشقی که خام بود
هزار خانه به تاراج برد و خوش قنقیست		سلامتی همه تاراج آن سلام بود
درون خانه بود نقش‌ها نه آن نقاش		به سوی بام نگر کان قمر به بام بود
رسید مژده به شامست شمس تبریزی		چه صبح‌ها که نماید اگر به شام بود

ربود عشق تو تسبیح و داد بیت و سرود		بسی بکردم لاحول و توبه دل نشنود
غزل سرا شدم از دست عشق و دست زنان		بسوخت عشق تو ناموس و شرم و هر چم بود
عفیف و زاهد و ثابت قدم بدم چون کوه		کدام کوه که باد توش چو که نربود
اگر کهم هم از آواز تو صدا دارم		وگر کهم همه در آتش توم که دود
وجود تو چو بدیدم شدم ز شرم عدم		ز عشق این عدم آمد جهان جان به وجود
به هر کجا عدم آید وجود کم گردد		زهی عدم که چو آمد از او وجود افزود
فلک کبود و زمین همچو کور راه نشین		کسی که ماه تو بیند رهد ز کور و کبود
مثال جان بزرگی نهان به جسم جهان		مثال احمد مرسل میان گبر و جهود
ستایشت به حقیقت ستایش خویش است		که آفتاب ستا چشم خویش را بستود
ستایش تو چو دریا زبان ما کشتی		روان مسافر دریا و عاقبت محمود
مرا عنایت دریا چو بخت بیدارست		مرا چه غم اگرم هست چشم خواب آلود

ز بعد خاک شدن یا زیان بود یا سود		به نقد خاک شوم بنگرم چه خواهد بود
به نقد خاک شدن کار عاشقان باشد		که راه بند شکستن خدایشان بنمود
به امر موتوا من قبل ان تموتوا ما		کنیم همچو محمد غزای نفس جهود
جهود و مشرک و ترسا نتیجه نفس است		ز پشک باشد دود خبیث نی از عود
شود دمی همه خاک و شود دمی همه آب		شود دمی همه آتش شود دمی همه دود
شود دمی همه یار و شود دمی همه غار		شود دمی همه تار و شود دمی همه پود
به پیش خلق نشسته هزار نقش شود		ولیک در نظر تو نه کم شود نه فزود
به پیش چشم محمد بهشت و دوزخ عین		به پیش چشم دگر کس مستر و مغمود
مذللست قطوف بهشت بر احمد		که کرد دست دراز و از آن بخواست ربود
که تا دهد به صحابه ولیک آن بگداخت		شد آب در کفش ایرا نبود وقت نمود

اگر مرا تو نخواهی دلم تو را خواهد		تو هم به صلح گرایی اگر خدا خواهد
هزار عاشق داری تو را به جان جویان		که تا سعادت و دولت ز ما که را خواهد
ز عشق عاشق درویش خلق در عجبند		که آنچ رشک شهانست او چرا خواهد
عجب نباشد اگر مرده‌ای بجوید جان		و یا گیاه بپژمرده‌ای صبا خواهد
و یا دو دیده کور از خدا بصر جوید		و یا گرسنه ده ساله‌ای نوا خواهد
همه دعا شده‌ام من ز بس دعا کردن		که هر که بیند رویم ز من دعا خواهد
ولی به چشم تو من رنگ کافران دارم		که چشم خیره کشت بیندم غزا خواهد
اگر مرا نکشد هجر تو ز من بحلست		اسیر کشته ز غازی چه خونبها خواهد
سلام و خدمت کردم بگفتیم چونی		چنان بود مس مسکین که کیمیا خواهد
چنان برآید صورت که بست صورتگر		چنان بود تن خسته کیش دوا خواهد
ز آفتاب مزن گفت و گوی چون سایه		ز سایه ذره گریزد همه ضیا خواهد
زهی سخاوت و ایثار شمس تبریزی		که شمس گنبد خضرا از او عطا خواهد

نماز شام چو خورشید در غروب آید		ببندد این ره حس راه غیب بگشاید
به پیش درکند ارواح را فرشته خواب		به شیوه گله بانی که گله را پاید
به لامکان به سوی مرغزار روحانی		چه شهرها و چه روضاتشان که بنماید
هزار صورت و شخص عجب ببیند روح		چو خواب نقش جهان را از او فروساید
هماره گویی جان خود مقیم آن جا بود		نه یاد این کند و نی ملالش افزاید
ز بار و رخت که این جا بر آن همی‌لرزید		دلش چنان برهد که غمیش نگزاید

به باغ بلبل از این پس نوای ما گوید		حدیث عشق شکرریز جان فزا گوید
اگر ز رنگ رخ یار ما خبر دارد		ز لاله زار و ز نسرین و گل چرا گوید
ز راه غیرت گوید که تا بپوشاند		رها کند سر چشمه حدیث پا گوید
که پاره پاره به تدریج ذره که گردد		فنا شود که اگر تند و بر ولا گوید
کهی که ذره بود پیش او دو صد که قاف		دوان دوان شود آن دم که او بیا گوید
چو گوش کوه شنید آن بیای فرخ او		به سر بیاید و لبیک را دو تا گوید
به حق گلشن اقبال کاندر او مستی		چو گل خموش که تا بلبلت ثنا گوید

ندا رسید به جان‌ها که چند می‌پایید		به سوی خانه اصلی خویش بازآیید
چو قاف قربت ما زاد و بود اصل شماست		به کوه قاف بپرید خوش چو عنقایید
ز آب و گل چو چنین کنده ایست بر پاتان		بجهد کنده ز پا پاره پاره بگشایید
سفر کنید از این غربت و به خانه روید		از این فراق ملولیم عزم فرمایید
به دوغ گنده و آب چه و بیابان‌ها		حیات خویش به بیهوده چند فرسایید
خدای پر شما را ز جهد ساخته است		چو زنده‌اید بجنبید و جهد بنمایید
به کاهلی پر و بال امید می‌پوسد		چو پر و بال بریزد دگر چه را شایید
از این خلاص ملولید و قعر این چه نی		هلا مبارک در قعر چاه می‌پایید
ندای فاعتبروا بشنوید اولوالابصار		نه کودکیت سر آستین چه می‌خایید
خود اعتبار چه باشد به جز ز جو جستن		هلا ز جو بجهید آن طرف چو برنایید
درون هاون شهوت چه آب می‌کوبید		چو آبتان نبود باد لاف پیمایید
حطام خواند خدا این حشیش دنیا را		در این حشیش چو حیوان چه ژاژ می‌خایید
هلا که باده بیامد ز خم برون آیید		پی قطایف و پالوده تن بپالایید
هلا که شاهد جان آینه همی‌جوید		به صیقل آینه‌ها را ز زنگ بزدایید
نمی‌هلند که مخلص بگویم این‌ها را		ز اصل چشمه بجویید آن چو جویایید

میان باغ گل سرخ‌های و هو دارد		که بو کنید دهان مرا چه بو دارد
پیاله‌ای به من آورد لاله که بخوری		خورم چرا نخورم بنده هم گلو دارد
گلو چه حاجت می‌نوش بی‌گلو و دهان		رحیق غیب که طعم سقا همو دارد
چو سال سال نشاطست و روز روز طرب		خنک مرا و کسی را که عیش خو دارد
چرا مقیم نباشد چو ما به مجلس گل		کسی که ساقی باقی ماه رو دارد
به آفتاب جلالت که ذره ذره عشق		نهان به زیر قبا ساغر و کدو دارد
سؤال کردم از گل که بر که می‌خندی		جواب داد بدان زشت کو دو شو دارد
غلام کور که او را دو خواجه می‌باید		چو سگ همیشه مقام او میان کو دارد
سؤال کردم از خار کاین سلاح تو چیست		جواب داد که گلزار صد عدو دارد
هزار بار چمن را بسوخت و بازآراست		چه عشق دارد با ما چه جست و جو دارد
ز شمس مفخر تبریز پرس کاین از چیست		وگر چه دفع دهد دم مخور که او دارد

مخسب شب که شبی صد هزار جان ارزد		که شب ببخشد آن بدر بدره بی‌حد
به آسمان جهان هر شبی فرود آید		برای هر متظلم سپاه فضل احد
خدای گفت قم اللیل و از گزاف نگفت		ز شب رویست فرو قد زهره و فرقد
ز دود شب پزی ای خام ز آتش موسی		مداد شب دهد آن خامه را ز علم مدد
بگیر لیلی شب را کنار ای مجنون		شبست خلوت توحید و روز شرک و عدد
شبست لیلی و روزست در پیش مجنون		که نور عقل سحر را به جعد خویش کشد
بدانک آب حیات اندرون تاریکیست		چه ماهیی که ره آب بسته‌ای بر خود
به دیبه سیه این کعبه را لباسی ساخت		که اوست پشت مطیعان و اوستشان مسند
درون کعبه شب یک نماز صد باشد		ز بهر خواب ندارد کسی چنین معبد
شکست جمله بتان را شب و بماند خدا		که نیست در کرم او را قرین و کفو احد
خمش که شعر کسادست و جهل از آن اکسد		چه زاهدی تو در این علم و در تو علم ازهد

کسی خراب خرابات و مست می‌باشد		از او عمارت ایمان و خیر کی باشد
یکی وجود چو آتش بود نباشد آب		محال باشد یک مه بهار و دی باشد
منم خراب خرابات و مست طاعت حق		درون شهر معظم ز نیک و بی‌باشد
عمارتیست خراباتیان شهر مرا		که خانه‌هاش نهان در زمین چو ری باشد
شکوفه‌هاست درختان زهد را ز شراب		نه آن شراب که اشکوفه‌هاش قی باشد
چو هست و نیست مرا دید چشم معتزلی		بگفت دیدم معدوم را که شیء باشد
به سایه‌ها و به خورشید شمس تبریزی		که بی‌مکان و زمان آفتاب و فی باشد

مرا وصال تو باید صبا چه سود کند		چو من زمین تو گشتم سما چه سود کند
ایا بتان شکرلب چو روی شه دیدم		مرا جمال و کمال شما چه سود کند
دلم نماند و گدازید چون شکر در آب		جمال ماه رخ دلربا چه سود کند
فلک ببست میان مرا ز فضل کمر		ولیک بی‌شه شهره قبا چه سود کند
هزار حیله کنم من دغا و شیوه عشق		چو شه حریف نباشد دغا چه سود کند
مرا بقا و فنا از برای خدمت اوست		مرا چو آن نبود این بقا چه سود کند
سقا و آب برای حرارت جگرست		جگر چو خون شد ای دل سقا چه سود کند
فلک به ناله شد از بس دعا و زاری من		چو بخت یار نباشد دعا چه سود کند
مگو چنین تو چه دانی بلادریست نهان		خدای داند و بس کاین بلا چه سود کند
چو خونبهای تو ای دل هوای عشق ویست		مگو که کشته شدم خونبها چه سود کند
تو هان و هان به دل و دیده خاک این ره شو		چو خاک باشی باید علا چه سود کند
در آن فلک که شعاعات آفتاب دلست		هزار سایه و ظل هما چه سود کند
هما و سایه‌اش آن جا چو ظلمتی باشد		ز نور ظلمت غیر فنا چه سود کند
دلا تو چند زنی لاف از وفاداری		برو به بحر وفا این وفا چه سود کند
صفای باقی باید که بر رخت تابد		تو جندره زده گیر این صفا چه سود کند
چو کبر را بگذاری صفا ز حق یابی		بدانی آنگه کاین کبریا چه سود کند
برو به نزد خداوند شمس تبریزی		فقیر او شو جانا غنا چه سود کند

سپاس آن عدمی را که هست ما بربود		ز عشق آن عدم آمد جهان جان به وجود
به هر کجا عدم آید وجود کم گردد		زهی عدم که چو آمد از او وجود فزود
به سال‌ها بربودم من از عدم هستی		عدم به یک نظر آن جمله را ز من بربود
رهد ز خویش و ز پیش و ز جان مرگ اندیش		رهد ز خوف و رجا و رهد ز باد و ز بود
که وجود چو کاهست پیش باد عدم		کدام کوه که او را عدم چو که نربود
وجود چیست و عدم چیست کاه و که چه بود		شه ای عبارت از در برون ز بام فرود

هر آن نوی که رسد سوی تو قدید شود		چو آب پاک که در تن رود پلید شود
ز شیر دیو مزیدی مزید تو هم از اوست		که بایزید از این شیردان یزید شود
مرید خواند خداوند دیو وسوسه را		که هر که خورد دم او چو او مرید شود
چو مشرقست و چو مغرب مثال این دو جهان		بدین قریب شود مرد زان بعید شود
هر آن دلی که بشورید و قی شدش آن شیر		ز شورش و قی آن شیر بوسعید شود
هر آنک صدر رها کرد و خاک این در شد		هزار قفل گران را دلش کلید شود
ترش ترش تو به خسرو مگو که شیرین کو		پدید آید چون خواجه ناپدید شود
چو غوره رست ز خامی خویش شد شیرین		چو ماه روزه به پایان رسید عید شود
خموش آینه منمای در ولایت زنگ		نما به قیصر رومش که تا مرید شود

ز شمس دین طرب نوبهار بازآید		نشاط بلبله و سبزه زار بازآید
کرانه کرد دلم از نبیذ و از ساقی		چو وصل او بگشاید کنار بازآید
کبوتر دل من در شکار باز پرید		خنک زمانی کو از شکار بازآید
بگردد این رخ زردم چو صد هزار نگار		ز طبل دعوت من گر نگار بازآید
چو ملک حسن بر وی مهم قرار گرفت		بود که سوی دلم زو قرار بازآید
چو خارخار دلم می‌نشیند از هوسش		که گلشنش بر این خار خار بازآید
چو مهرها که شود محو نطع آن گوهر		دغای عشق چو خانه قمار بازآید
ز مستی‌اش چه گمان بردمی که بعد از می		ز هجر عربده کن آن خمار بازآید
از این خمار مرا نیست غم اگر روزی		به دستم آن قدح پرشرار بازآید
هزار چشمه حیوان چه در شمار آید		اگر از او لطف بی‌شمار بازآید
سؤال کردم رخ را که چند زر باشی		که جان من ز زری تو زار بازآید
مرا جواب چو زر داد من زرم دایم		مگر که سیمبر خوش عیار بازآید
بگفتمش چو بماندی تو زنده بی آن جان		چه عذر آری چون آن عذار بازآید
من آن ندانم دانم که آه از تبریز		کز آتشش ز دلم الحذار بازآید

سپیده دم بدمید و سپیده می‌ساید		که ویس روز رخ خویش را بیاراید
غلام روز دلم کو به جای صد سالست		سپیده چهره دل را به کار می‌ناید
سپیدی رخ این دل سپیدها بخشد		که طاس چرخ حواشیش را نپیماید
سپیده را چو فروشست شب به آب سیاه		رخ عجوزه دنیا ببین چه را شاید
بده عجوزه زراق را هزار طلاق		دم عجوزه جوانیت را بفرساید
بران تو دیو ز خود پیش از آنک دیو شوی		وگر نه من خمشم عن قریب بنماید

فزود آتش من آب را خبر ببرید		اسیر می‌بردم غم ز کافرم بخرید
خدای داد شما را یکی نظر که مپرس		اگر چه زان نظر این دم به سکر بی‌خبرید
طراز خلعت آن خوش نظر چو دیده شود		هزار جامه ز درد و دریغ و غم بدرید
ز دیده موی برست از دقیقه بینی‌ها		چرا به موی و به روی خوشش نمی‌نگرید
ز حرص خواجگی از بندگی چه محرومید		ز غورها همه پختید یا که کور و کرید
در آشنا عجمی وار منگرید چنین		فرشته‌اید به معنی اگر به تن بشرید
هزار حاجب و جاندار منتظر دارید		برای خدمتتان لیک در ره و سفرید
همی‌پرد به سوی آسمان روان شما		اگر چه زیر لحافید و هیچ می‌نپرید
همی‌چرد همه اجزای جان به روض صفات		از آن ریاض که رستید چون از آن نچرید
درخت مایه از آن یافت سبز و تر زان شد		زبون مایه چرایید چونک شیر نرید
هزار گونه کجا خستتان به زیر سجود		کجا نظر که بدانید تیغ یا سپرید
هزار حرف به بیگار گفتم و مقصود		به هر دمی ز چه شما خفیه تر چه بی‌هنرید
هنر چو بی‌هنری آمد اندر این درگاه		هنروران ز شادیت چون نه زین نفرید
همه حیات در اینست کاذبحوا بقره		چو عاشقان حیاتید چون پس بقرید
هزار شیر تو را بنده‌اند چه بود گاو		هزار تاج زر آمد چه در غم کمرید
چو شب خطیب تو ماهست بر چنین منبر		اگر نه فهم تباهست از چه در سمرید
کجا بلاغت ماه و کجا خیال سپاه		به مقنعه بمنازید چون کلاه ورید
بیافت کوزه زرین و آب بی‌حد خورد		خموش باش که تا ز آب هم شکم ندرید

سلام بر تو که سین سلام بر تو رسید		سلام گرد جهان گشت جز تو نپسندید
بگرد بام تو گردان کبوتران سلام		که بی‌پناه تو کس را نشاید آرامید
چو پر و بال ز تو یافتست هر مرغی		ز غیر تو به کجا باشدش امید مرید
به هر طرف که ببینی تو مرغ سوخته پر		بدان که از طمع خام سوی دام پرید
تو آب کوثری و سوخته به تو آید		برویدش سپس سوز پر و بال جدید

ز جان سوخته‌ام خلق را حذار کنید		که الله الله ز آتش رخان فرار کنید
که آتش رخشان خاصیت چنین دارد		که هر قرار که دارید بی‌قرار کنید
دلی که کاهل گردد نداش می‌آید		که زنده است سلیمان عشق کار کنید
مباش کاهل کاین قافله روانه شدست		ز قافله بممانید و زود بار کنید
چهارپای طبایع نکوبد این ره را		به ترک خاک و هواها و آب و نار کنید
غنیست چشم من از سرمه سپاهانی		ز خاک تبریز او را مگر نثار کنید
بزرگی از شه ارواح شمس تبریزست		وجودها پی این کبریا صغار کنید

هزار جان مقدس فدای روی تو باد		که در جهان چو تو خوبی کسی ندید و نزاد
هزار رحمت دیگر نثار آن عاشق		که او به دام هوای چو تو شهی افتاد
ز صورت تو حکایت کنند یا ز صفت		که هر یکی ز یکی خوشترست زهی بنیاد
دلم هزار گره داشت همچو رشته سحر		ز سحر چشم خوشت آن همه گره بگشاد
بلندبین ز تو گشتست هر دو دیده عشق		ببین تو قوت شاگرد و حکمت استاد
نشسته‌ایم دل و عشق و کالبد پیشت		یکی خراب و یکی مست وان دگر دلشاد
به حکم تست بخندانی و بگریانی		همه چو شاخ درختیم و عشق تو چون باد
به باد زرد شویم و به باد سبز شویم		تو راست جمله ولایت تو راست جمله مراد
کلوخ و سنگ چه داند بهار جز اثری		بهار را ز چمن پرس و سنبل و شمشاد

کدام لب که از او بوی جان نمی‌آید		کدام دل که در او آن نشان نمی‌آید
مثال اشتر هر ذره‌ای چه می‌خاید		اگر نواله از آن شهره خوان نمی‌آید
سگان طمع چپ و راست از چه می‌پویند		چو بوی قلیه از آن دیگدان نمی‌آید
چراست پنجه شیران چو برگ گل لرزان		اگر ز غیب به دل‌ها سنان نمی‌آید
هزار بره و گرگ از چه روی هم علفند		به جان چو هیبت و بانگ شبان نمی‌آید
برون گوش دو صد نعره جان همی‌شنود		تو هوش دار چنین گر چنان نمی‌آید
در این جهان کهن جان نو چرا روید		چو هر دمی مددی زان جهان نمی‌آید
به دست خویش تو در چشم می‌فشانی خاک		نه آن که صورت نو نو عیان نمی‌آید
شکسته قرن نگر صد هزار ذوالقرنین		قرین بسیست که صاحب قران نمی‌آید
دهان و دست به آب وفا کی می‌شوید		که دم دمش می جان در دهان نمی‌آید
دو سه قدم به سوی باغ عشق کس ننهاد		که صد سلامش از آن باغبان نمی‌آید
ورای عشق هزاران هزار ایوان هست		ز عزت و عظمت در گمان نمی‌آید
به هر دمی ز درونت ستاره‌ای تابد		که هین مگو کاثری ز آسمان نمی‌آید
دهان ببند و دهان آفرین کند شرحش		به صورتی که تو را در زبان نمی‌آید

اگر دل از غم دنیا جدا توانی کرد		نشاط و عیش به باغ بقا توانی کرد
اگر به آب ریاضت برآوری غسلی		همه کدورت دل را صفا توانی کرد
ز منزل هوسات ار دو گام پیش نهی		نزول در حرم کبریا توانی کرد
درون بحر معانی لا نه آن گهری		که قدر و قیمت خود را بها توانی کرد
به همت ار نشوی در مقام خاک مقیم		مقام خویش بر اوج علا توانی کرد
اگر به جیب تفکر فروبری سر خویش		گذشته‌های قضا را ادا توانی کرد
ولیکن این صفت ره روان چالاکست		تو نازنین جهانی کجا توانی کرد
نه دست و پای اجل را فرو توانی بست		نه رنگ و بوی جهان را رها توانی کرد
تو رستم دل و جانی و سرور مردان		اگر به نفس لئیمت غزا توانی کرد
مگر که درد غم عشق سر زند در تو		به درد او غم دل را روا توانی کرد
ز خار چون و چرا این زمان چو درگذری		به باغ جنت وصلش چرا توانی کرد
اگر تو جنس همایی و جنس زاغ نه‌ای		ز جان تو میل به سوی هما توانی کرد
همای سایه دولت چو شمس تبریزیست		نگر که در دل آن شاه جا توانی کرد

به حارسان نکوروی من خطاب کنید		که چشم بد را از یوسفان به خواب کنید
گهی به خاطر بیگانگان سؤال دهید		گهی دل همه را سخره جواب کنید
و چون شدند همه سخره سؤال و جواب		شما به خلوت ساغر پر از شراب کنید
دلی که نیست در اندیشه سؤال و جواب		وی آفتاب جهان شد بدو شتاب کنید
زنید خاک به چشمی که باد در سر اوست		دو چشم آتشی حاسدان پرآب کنید
از آن که هر که جز این آب زندگی باشد		سراب مرگ بود پشت بر سراب کنید
چو زندگی ابد هست اندر آب حیات		به ترک عمر به صد رنگ شیخ و شاب کنید
گداز عاشق در تاب عشق کی ماند		به خدمتی که شما از پی ثواب کنید
چو کف جود و سخاوت به لطف بگشاید		نشاید این که شما قصه سحاب کنید
وگر ز تن حشم زنگبار خون آرد		سپاه قیصر رومی شما حراب کنید
به یک نظر چو بکرد او جهان جان معمور		چرا چو جغد حدیث تن خراب کنید
که صد هزار اسیرند پیش زنگ از روم		مخنثی چه بود فک آن رقاب کنید
لوای دولت مخدوم شمس دین آمد		گروه بازصفت قصد آن جناب کنید

جهان را بدیدم وفایی ندارد		جهان در جهان آشنایی ندارد
در این قرص زرین بالا تو منگر		که در اندرون بوریایی ندارد
بس ابله شتابان شده سوی دامش		چو کوری که در کف عصایی ندارد
بر او گشته ترسان بر او گشته لرزان		زهی علتی کان دوایی ندارد
نموده جمالی ولی زیر چادر		عجوزی قبیحی لقایی ندارد
کسی سر نهد بر فسونش که چون مار		ز عقل و ز دین دست و پایی ندارد
کسی جان دهد در رهش کز شقاوت		ز جانان ره جان فزایی ندارد
چه مردار مسی که مرد او ز مسی		که پنداشت کو کیمیایی ندارد
برای خیالی شده چون خیالی		بجز درد و رنج و عنایی ندارد
چرا جان نکارد به درگاه معشوق		عجب عشق خود اصطفایی ندارد
چه شاهان که از عشق صد ملک بردند		که آن سلطنت منتهایی ندارد
چه تقصیر کردست این عشق با تو		که منکر شدی کو عطایی ندارد
به یک دردسر زو تو پا را کشیدی		چه ره دیده‌ای کان بلایی ندارد
خمش کن نثارست بر عاشقانش		گهرها که هر یک بهایی ندارد

سحر این دل من ز سودا چه می‌شد		از آن برق رخسار و سیما چه می‌شد
از آن طلعت خوش و زان آب و آتش		ز فرق سر بنده تا پا چه می‌شد
خدایا تو دانی که بر ما چه آمد		خدایا تو دانی که ما را چه می‌شد
ز ریحان و گل‌ها که روید ز دل‌ها		سراسر همه دشت و صحرا چه می‌شد
ز خورشید پرسی که گردون چه سان بد		ز مه پرس باری که جوزا چه می‌شد
ز معشوق اعظم به هر جان خرم		به پستی چه آمد به بالا چه می‌شد
تعالی تقدس چو بنمود خود را		مقدس دلی از تعالی چه می‌شد
چو می‌کرد بخشش نظر شمس تبریز		به بینا چه بخشید و بینا چه می‌شد

دل من که باشد که تو را نباشد		تن من کی باشد که فنا نباشد
فلکش گرفتم چو مهش گرفتم		چه زنند هر دو چو ضیا نباشد
به درون جنت به میان نعمت		چه شکنجه باشد چو لقا نباشد
چو تو عذر خواهی گنه و جفا را		چه کند جفاها که وفا نباشد
چو خطا تو گیری به عتاب کردن		چه کند دل و جان که خطا نباشد
دو هزار دفتر چو به درس گویم		نه فسرده باشم چو صفا نباشد
سمنی نخندد شجری نرقصد		چمنی نبوید چو صبا نباشد
تو به فقر اگر چه که برهنه گردی		چه غمست مه را که قبا نباشد
چه عجب که جاهل ز دلست غافل		ملکی و شاهی همه را نباشد
همه مجرمان را کرمش بخواند		چو به توبه آیند و دغا نباشد
بگداز جان را مه آسمان را		به خدا که چیزی چو خدا نباشد
چه کنی سری را که فنا بکوبد		چه کنی زری را که تو را نباشد
همه روز گویی چو گلست یارم		چه کنی گلی را که بقا نباشد
مگریز ای جان ز بلای جانان		که تو خام مانی چو بلا نباشد
چه خوشست شب‌ها ز مهی که آن مه		همه روی باشد که قفا نباشد
چه خوشست شاهی که غلام او شد		چه خوشست یاری که جدا نباشد
تو خمش کن ای تن که دلم بگوید		که حدیث دل را من و ما نباشد

گفتم که ای جان خود جان چه باشد		ای درد و درمان درمان چه باشد
خواهم که سازم صد جان و دل را		پیش تو قربان قربان چه باشد
ای نور رویت ای بوی کویت		اسرار ایمان ایمان چه باشد
گفتی گزیدی بر ما دکانی		بر بی‌گناهی بهتان چه باشد
اقبال پیشت سجده کنانست		ای بخت خندان خندان چه باشد
بگشای ای جان در بر ضعیفان		بر رغم دربان دربان چه باشد
فرمود صوفی که آن نداری		باری بپرسش که آن چه باشد
با حسن رویت احسان کی جوید		خود پیش حسنت احسان چه باشد
تو شیری و ما انبان حیله		در پیش شیران انبان چه باشد
بردار پرده از پیش دیده		کوری شیطان شیطان چه باشد
بس خلق هستند کز دوست مستند		هرگز ندانند که نان چه باشد

دل گردون خلل کند چو مه تو نهان شود		چو رسد تیر غمزه‌ات همه قدها کمان شود
چو تو دلداریی کنی دو جهان جمله دل شود		دل ما چون جهان شود همه دل‌ها جهان شود
فتد آتش در این فلک که بنالد از آن ملک		چو غم و دود عاشقان به سوی آسمان شود
نبود رشک عشق تو بجهد خون عاشقان		چو شفق بر سر افق همه گردون نشان شود
چه زمان باشد آن زمان که بلرزد ز تو زمین		چه عجب باشد آن مکان چو مکان لامکان شود
ز خیال نگار من چو بخندد بهار من		رخ او گلفشان شود نظرم گلستان شود
بفشان گل که گلشنی همه را چشم روشنی		به کرم گر نظر کنی چه شود چه زیان شود
خوشم ار سر بداده‌ام چو درختان به باد من		که به باغ جمال تو نظرم باغبان شود
چه عجب گر ز مستیت خرف و سرگران شوم		چو درختی که میوه‌اش بپزد سرگران شود
چو بنفشه دوتا شدم چو سمن بی‌وفا شدم		که دل لاله‌ها سیه ز غم ارغوان شود
رخ یارم چو گلستان رخ زارم چو زعفران		رخ او چون چنین بود رخ عاشق چنان شود
همه نرگس شود رزان ز پی دید گلستان		گل تو بهر بوسه‌اش همه شکل دهان شود
به وصال بهار او چو بخندد دل چمن		ز غم هجر جوی‌ها چو سرشکم روان شود
چو پرست از محبتش دل آن عالم خل		که درختش ز شکر دوست سراسر زبان شود
چو سر از خاک برزنند ز درختان ندا رسد		که تو هر چه نهان کنی همه روزی عیان شود
گل سوری گشاد رخ به لجاج گل سه تو		گل گفتش نمایمت چو گه امتحان شود
ز تک خاک دانه‌ها سوی بالا برآمده		که عنایت فتاده را به علی نردبان شود
تو زمین خورنده بین بخورد دانه پرورد		عجب این گرگ گرسنه رمه را چون شبان شود
همه گرگان شبان شده همه دزدان چو پاسبان		چه برد دزد عاشقان چو خدا پاسبان شود
مشتاب ار چه باغ را ز کرم سفره سبز شد		بنشین منتظر دمی که کنون وقت خوان شود
ز رفیقان گلستان مرم از زخم خاربن		که رفیق سلاح کش مدد کاروان شود
خمش ای دل که گر کسی بود او صادق طلب		جهت صدق طالبان خمشی‌ها بیان شود

دیده خون گشت و خون نمی‌خسبد		دل من از جنون نمی‌خسبد
مرغ و ماهی ز من شده خیره		کاین شب و روز چون نمی‌خسبد
پیش از این در عجب همی‌بودم		کآسمان نگون نمی‌خسبد
آسمان خود کنون ز من خیره است		که چرا این زبون نمی‌خسبد
عشق بر من فسون اعظم خواند		جان شنید آن فسون نمی‌خسبد
این یقینم شدست پیش از مرگ		کز بدن جان برون نمی‌خسبد
هین خمش کن به اصل راجع شو		دیده راجعون نمی‌خسبد

رسم نو بین که شهریار نهاد		قبله مان سوی شهر یار نهاد
نقد عشاق را عیار نبود		او ز کان کرم عیار نهاد
گل صدبرگ برگ عیش بساخت		روی سوی بنفشه زار نهاد
هر که را چون بنفشه دید دوتا		کرد یکتا و در شمار نهاد
بی دلان را چو دل گرفت به بر		سرکشان را چو سر خمار نهاد
منتظر باش و چشم بر در دار		کو نظر را در انتظار نهاد
غم او را کنار گیر که غم		روی بر روی غمگسار نهاد
کس چه داند که گلشن رخ او		بر دل بی‌دلم چه خار نهاد
از دل بی‌دلم قرار مجوی		کاندر او درد بی‌قرار نهاد
آهوان صید چشم او گشتند		چونک رو جانب شکار نهاد
آن زره موی در کمان ز کمین		تیرهای زره گذار نهاد
خویشتن را چو در کنار گرفت		خلق را دور و برکنار نهاد
رحمتش آه عاشقان بشنید		آهشان را بس اعتبار نهاد
در عنایات خویششان بکشید		جرمشان را به جای کار نهاد
نور عشاق شمس تبریزی		نور در دیده شمس وار نهاد

سیبکی نیم سرخ و نیمی زرد		از گل و زعفران حکایت کرد
چون جدا گشت عاشق از معشوق		برد معشوق ناز و عاشق درد
این دو رنگ مخالف از یک هجر		بر رخ هر دو عشق پیدا کرد
رخ معشوق زرد لایق نیست		سرخی و فربهی عاشق سرد
چونک معشوق ناز آغازید		ناز کش عاشقا مگیر نبرد
انا کالشوک سیدی کالورد		فهما اثنان فی الحقیقه فرد
انه الشمس اننی کالظل		منه حر البقا و منی البرد
ان جالوت بارز الطالوت		ان داوود قدروا فی السرد
دل ز تن زاد لیک شاه تنست		همچنانک بزاید از زن مرد
باز در دل یکی دلیست نهان		چون سواری نهان شده در گرد
جنبش گرد از سوار بود		اوست کاین گرد را به رقص آورد
نیست شطرنج تا تو فکر کنی		با توکل بریز مهره چو نرد
شمس تبریز آفتاب دلست		میوه‌های دل آن تفش پرورد

سیبکی نیم سرخ و نیمی زرد		زعفران لاله را حکایت کرد
چون جدا گشت عاشق از معشوق		نیمه‌ای خنده بود و نیمی درد
سست پایی بمانده بر جایی		پاک می‌کرد از رخ مه گرد
دست می‌کوفت نیز می‌لافید		کاین چنین صنعتی کسی ناورد
صعوه پرشکسته‌ای دیدی		بیضه چرخ زیر پر پرورد
باز شد خنده خانه این جا		رو بجو یار خنده‌ای ای مرد
ناز تا کی کنند این زشتان		بازگونه همی‌رود این نرد
جفت و طاق از چه روی می‌بازند		چون ندانند جفت را از فرد
بهل این تا بیار خویش رویم		آنک رویش هزار لاله و ورد

دیده‌ها شب فراز باید کرد		روز شد دیده باز باید کرد
ترک ما هر طرف که مرکب راند		آن طرف ترک تاز باید کرد
مطبخ جان به سوی بی‌سوییست		پوز آن سو دراز باید کرد
چون چنین کان زر پدید آمد		خویش را جمله گاز باید کرد
جامه عمر را ز آب حیات		چون خضر خوش طراز باید کرد
چون غیورست آن نبات حیات		زین شکر احتراز باید کرد
چون چنین نازنین به خانه ماست		وقت نازست ناز باید کرد
با گل و خار ساختن مردیست		مرد را ساز ساز باید کرد
قبله روی او چو پیدا شد		کعبه‌ها را نماز باید کرد
سجده‌هایی که آن سری باشد		پیش آن سرفراز باید کرد
پیش آن عشق عاقبت محمود		خویشتن را ایاز باید کرد
چون حقیقت نهفته در خمشیست		ترک گفت مجاز باید کرد

عشق تو مست و کف زنانم کرد		مستم و بیخودم چه دانم کرد
غوره بودم کنون شدم انگور		خویشتن را ترش نتانم کرد
شکرینست یار حلوایی		مشت حلوا در این دهانم کرد
تا گشاد او دکان حلوایی		خانه‌ام برد و بی‌دکانم کرد
خلق گوید چنان نمی‌باید		من نبودم چنین چنانم کرد
اولا خم شکست و سرکه بریخت		نوحه کردم که او زیانم کرد
صد خم می به جای آن یک خم		درخورم داد و شادمانم کرد
در تنور بلا و فتنه خویش		پخته و سرخ رو چو نانم کرد
چون زلیخا ز غم شدم من پیر		کرد یوسف دعا جوانم کرد
می‌پریدم ز دست او چون تیر		دست در من زد و کمانم کرد
پر کنم شکر آسمان و زمین		چون زمین بودم آسمانم کرد
از ره کهکشان گذشت دلم		زان سوی کهکشان کشانم کرد
نردبان‌ها و بام‌ها دیدم		فارغ از بام و نردبانم کرد
چون جهان پر شد از حکایت من		در جهان همچو جان نهانم کرد
چون مرا نرم یافت همچو زبان		چون زبان زود ترجمانم کرد
چون زبان متصل به دل بودم		راز دل یک به یک بیانم کرد
چون زبانم گرفت خون ریزی		همچو شمشیر در میانم کرد
بس کن ای دل که در بیان ناید		آن چه آن یار مهربانم کرد

عاشقانی که باخبر میرند		پیش معشوق چون شکر میرند
از الست آب زندگی خوردند		لاجرم شیوه دگر میرند
چونک در عاشقی حشر کردند		نی چو این مردم حشر میرند
از فرشته گذشته‌اند به لطف		دور از ایشان که چون بشر میرند
تو گمان می‌بری که شیران نیز		چون سگان از برون در میرند
بدود شاه جان به استقبال		چونک عشاق در سفر میرند
همه روشن شوند چون خورشید		چونک در پای آن قمر میرند
عاشقانی که جان یک دگرند		همه در عشق همدگر میرند
همه را آب عشق بر جگر است		همه آیند و در جگر میرند
همه هستند همچو در یتیم		نه بر مادر و پدر میرند
عاشقان جانب فلک پرند		منکران در تک سقر میرند
عاشقان چشم غیب بگشایند		باقیان جمله کور و کر میرند
و آنک شب‌ها نخفته‌اند ز بیم		جمله بی‌خوف و بی‌خطر میرند
و آنک این جا علف پرست بدند		گاو بودند و همچو خر میرند
و آنک امروز آن نظر جستند		شاد و خندان در آن نظر میرند
شاهشان بر کنار لطف نهد		نی چنین خوار و محتضر میرند
و انک اخلاق مصطفی جویند		چون ابوبکر و چون عمر میرند
دور از ایشان فنا و مرگ ولیک		این به تقدیر گفتم ار میرند

صوفیان در دمی دو عید کنند		عنکبوتان مگس قدید کنند
شمع‌ها می‌زنند خورشیدند		تا که ظلمات را شهید کنند
باز هر ذره شد چو نفخه صور		تا شهید تو را سعید کنند
چرخ کهنه به گردشان گردد		تا کهنه‌هاش را جدید کنند
رغم آن حاسدان که می‌خواهند		تا قریب تو را بعید کنند
حاسدان را هم از حسد بخرند		همه را طالب و مرید کنند
کیمیای سعادت همه‌اند		در همه فعل خود بدید کنند
کیمیایی کنند همه افلاک		لیک در مدتی مدید کنند
وان هم از ماه غیب دزدیدند		که گهی پاک و گه پلید کنند
خنک آن دم که جمله اجزا را		بی ز ترکیب‌ها وحید کنند
بس کن این و سر تنور ببند		تا که نان‌هات را ثرید کنند

گر تو را بخت یار خواهد بود		عشق را با تو کار خواهد بود
عمر بی‌عاشقی مدان به حساب		کان برون از شمار خواهد بود
هر زمانی که می‌رود بی‌عشق		پیش حق شرمسار خواهد بود
هر چه اندر وطن تو را سبکست		ساعت کوچ بار خواهد بود
بر تو این دم که در غم عشقی		چون پدر بردبار خواهد بود
فقر کز وی تو ننگ می‌داری		آن جهان افتخار خواهد بود
تلخی صبر اگر گلوگیر است		عاقبت خوشگوار خواهد بود
چون رهد شیر روح از این صندوق		اندر آن مرغزار خواهد بود
چون از این لاشه خر فرود آید		شاه دل شهسوار خواهد بود
دامن جهد و جد را بگشا		کز فلک زر نثار خواهد بود
تو نهان بودی و شدی پیدا		هر نهان آشکار خواهد بود
هر کی خود را نکرد خوار امروز		همچو فرعون خوار خواهد بود
هر که چون گل ز آتش آب نشد		اندر آتش چو خار خواهد بود
چون شکار خدا نشد نمرود		پشه‌ای را شکار خواهد بود
هر که از نقد وقت بست نظر		سخره‌ای انتظار خواهد بود
هر که را اختیار کردش عشق		مست و بی‌اختیار خواهد بود
هر که او پست و مست عشق نشد		تا ابد در خمار خواهد بود
هر که را مهر و مهر این دم نیست		اشتری بی‌مهار خواهد بود
در سر هر که چشم عبرت نیست		خوار و بی‌اعتبار خواهد بود
بس کن ار چه سخن نشاند غبار		آخر از وی غبار خواهد بود
شمس تبریز چون قرار گرفت		دل از او بی‌قرار خواهد بود

آتش افکند در جهان جمشید		از پس چار پرده چون خورشید
خنک او را که شد برهنه ز بود		وای آن را که جست سایه بید
دل سپیدست و عشق را رو سرخ		زان سپیدی که نیست سرخ و سپید
عشق ایمن ولایتیست چنانک		ترس را نیست اندر او امید
هر حیاتی که یک دمش عمرست		چون برآید ز عشق شد جاوید
یک عروسیست بر فلک که مپرس		ور بپرسی بپرس از ناهید
زین عروسی خبر نداشت کسی		آمدند انبیا به رسم نوید
شمس تبریز خسرو عهدست		خسروان را هله به جان بخرید

خسروانی که فتنه‌ای چینید		فتنه برخاست هیچ ننشینید
هم شما هم شما که زیبایید		هم شما هم شما که شیرینید
همچو عنبر حمایلیم همه		بر بر سیمتان که مشکینید
نشوم شاد اگر گمان دارم		که گهی شاد و گاه غمگینید
در صفای می نهان دیدیم		که شما چون کدوی رنگینید
شاهدان فنا شما جمله		با لب لعل و جان سنگینید
بل که بر اسب ذوق و شیرینی		تا ابد خوش نشسته در زینید
تبریزی شوید اگر در عشق		بنده شمس ملت و دینید

عید بر عاشقان مبارک باد		عاشقان عیدتان مبارک باد
عید ار بوی جان ما دارد		در جهان همچو جان مبارک باد
بر تو ای ماه آسمان و زمین		تا به هفت آسمان مبارک باد
عید آمد به کف نشان وصال		عاشقان این نشان مبارک باد
روزه مگشای جز به قند لبش		قند او در دهان مبارک باد
عید بنوشت بر کنار لبش		کاین می بی‌کران مبارک باد
عید آمد که ای سبک روحان		رطل‌های گران مبارک باد
چند پنهان خوری صلاح الدین		بوسه‌های نهان مبارک باد
گر نصیبی به من دهی گویم		بر من و بر فلان مبارک باد

زندگانی صدر عالی باد		ایزدش پاسبان و کالی باد
هر چه نسیه‌ست مقبلان را عیش		پیش او نقد وقت و حالی باد
مجلس گرم پرحلاوت او		از حریف فسرده خالی باد
جان‌ها واگشاده پر در غیب		بسته پیشش چو نقش قالی باد
بر یمین و یسار او دولت		هم جنوبی و هم شمالی باد
دو ولایت که جسم و جان خوانند		بر سر هر دو شاه و والی باد
بخت نقدست شمس تبریزی		او بسم غیر او ملی باد

شاهدی بین که در زمانه بزاد		بت و بتخانه را به باد بداد
شاهدانی که در جهان سمرند		کس از ایشان دگر نیارد یاد
از رخ ماه او چو ابر گشود		هفت گردون ز همدگر بگشاد
همچو مهتاب شاخ شاخ آن نور		سوی هر روزنی درون افتاد
تابشش چون بتافت بیشترک		جان‌ها را بخورد از بنیاد
جان‌ها ذره ذره رقصان گشت		پیش خورشید جان‌ها دلشاد
همچو پرواز شمس تبریزی		جمله پران که هر چه بادا باد

مادر عشق طفل عاشق را		پیش سلطان بی‌امان نبرد
تا نشد بالغ و ز جان فارغ		پیش آن جان جان جان نبرد
روبه عقل گر چه جهد کند		ره بدان صارم الزمان نبرد
جان فدا عشق را که او دل را		جز به معراج آسمان نبرد
عاشقان طالب نشان گشته		عشقشان جز که بی‌نشان نبرد
خون چکیده‌ست ره ره این نه بس است		عاشقی جز که خون فشان نبرد
هر کشان خون نه بوی مشک دهد		تو یقین دان که بوی آن نبرد
دیده را کحل شمس تبریزی		جز به معشوق لامکان نبرد

شعر من نان مصر را ماند		شب بر او بگذرد نتانی خورد
آن زمانش بخور که تازه بود		پیش از آنک بر او نشیند گرد
گرمسیر ضمیر جای ویست		می‌بمیرد در این جهان از برد
همچو ماهی دمی به خشک طپید		ساعتی دیگرش ببینی سرد
ور خوری بر خیال تازگیش		بس خیالات نقش باید کرد
آنچ نوشی خیال تو باشد		نبود گفتن کهن ای مرد

یوسف آخرزمان خرامان شد		شکر و شهد مصر ارزان شد
لعل عرشی تو چو رو بنمود		تن کی باشد که سنگ‌ها جان شد
تخته بند فراق تخت نشست		تاج بر سر که چیست خاقان شد
عشق مهمان بس شگرف آمد		خانه‌ها خرد بود ویران شد
پر و بال از جلال حق رویید		قفس و مرغ و بیضه پران شد
بادلان خیره گشته کاین دل کو		بی دلان بی‌خبر که دل آن شد
پای می‌کوب و عیش از سر گیر		به سر من مگو که پایان شد
زر چو درباخت خواجه صراف		صرفه او برد زانک در کان شد
شمس تبریز نردبانی ساخت		بام گردون برآ که آسان شد

هر کی در ذوق عشق دنگ آمد		نیک فارغ ز نام و ننگ آمد
نشود بند گفت و گوی جهان		شیرگیری که چون پلنگ آمد
شیشه عشق را فراغت‌ها است		گر بر او صد هزار سنگ آمد
نام و ناموس کی شود مانع		چونک آن دلربای شنگ آمد
صد هزاران چو آسمان و زمین		پیش جولان عشق تنگ آمد
قیصر روم عشق غالب باد		گر کسل چون سپاه زنگ آمد
زهره بر چنگ این نوا می‌زد		کان قمر عاقبت به چنگ آمد
شمس تبریز هر کی بی‌تو نشست		عذر او پیش عشق لنگ آمد

هین که هنگام صابران آمد		وقت سختی و امتحان آمد
این چنین وقت عهدها شکنند		کارد چون سوی استخوان آمد
عهد و سوگند سخت سست شود		مرد را کار چون به جان آمد
هله ای دل تو خویش سست مکن		دل قوی کن که وقت آن آمد
چون زر سرخ اندر آتش خند		تا بگویند زر کان آمد
گرم خوش رو به پیش تیغ اجل		بانگ برزن که پهلوان آمد
با خدا باش و نصرت از وی خواه		که مددها ز آسمان آمد
ای خدا آستین فضل فشان		چونک بنده بر آستان آمد
چون صدف ما دهان گشادستیم		کابر فضل تو درفشان آمد
ای بسا خار خشک کز دل او		در پناه تو گلستان آمد
من نشان کرده‌ام تو را که ز تو		دلخوشی‌های بی‌نشان آمد
وقت رحمست و وقت عاطفت است		که مرا زخم بس گران آمد
ای ابابیل هین که بر کعبه		لشکر و پیل بی‌کران آمد
عقل گوید مرا خمش کن بس		که خداوند غیب دان آمد
من خمش کردم ای خدا لیکن		بی من از خان من فغان آمد
ما رمیت اذ رمیت هم ز خداست		تیر ناگه کز این کمان آمد

هر که بهر تو انتظار کند		بخت و اقبال را شکار کند
بهر باران چو کشت منتظر است		سینه را سبز و لاله زار کند
بهر خورشید کان چو منتظر است		سنگ را لعل آبدار کند
انتظار ادیم بهر سهیل		اندر او صد هزار کار کند
آهنی کانتظار صیقل کرد		روی را صاف و بی‌غبار کند
ز انتظار رسول تیغ علی		در غزا خویش ذوالفقار کند
انتظار جنین درون رحم		نطفه را شاه خوش عذار کند
انتظار حبوب زیر زمین		هر یکی دانه را هزار کند
آسیا آب را چو منتظر است		سنگ را چست و بی‌قرار کند
انتظار قبول وحی خدا		چشم را چشم اعتبار کند
انتظار نثار بحر کرم		سینه را درج در چو نار کند
شیره را انتظار در دل خم		بهر مغز شهان عقار کند
بی کنارست فضل منتظرش		رانده را لایق کنار کند
تا قیامت تمام هم نشود		شرح آن کانتظار یار کند
ز انتظارات شمس تبریزی		شمس و ناهید و مه دوار کند

عشق را جان بی‌قرار بود		یاد جان پیش عشق عار بود
سر و جان پیش او حقیر بود		هر که را در سر این خمار بود
همه بر قلب می‌زند عاشق		اندر آن صف که کارزار بود
نکند جانب گریز نظر		گر چه شمشیر صد هزار بود
عشق خود مرغزار شیرانست		کی سگی شیر مرغزار بود
عشق جان‌ها در آستین دارد		در ره عشق جان نثار بود
نام و ناموس و شرم و اندیشه		پیش جاروبشان غبار بود
همه کس را شکار کرد بلا		عاشقان را بلا شکار بود
مر بلا را چنان به جان بخرند		کان بلا نیز شرمسار بود
جان عشق است شه صلاح الدین		کو ز اسرار کردگار بود

هر که را ذوق دین پدید آید		شهد دنیاش کی لذیذ آید
آن چنان عقل را چه خواهی کرد		که نگوسار یک نبیذ آید
عقل بفروش و جمله حیرت خر		که تو را سود از این خرید آید
نه از آن حالتیست ای عاقل		که در او عقل کس بدید آید
نشود باز این چنین قفلی		گر همه عقل‌ها کلید آید
گر درآیند ذره ذره به بانگ		آن همه بانگ ناشنید آید
چه شود بیش و کم از این دریا		بنده گر پاک وگر پلید آید
هر که رو آورد بدین دریا		گر یزیدست بایزید آید

بوی دلدار ما نمی‌آید		طوطی این جا شکر نمی‌خاید
هر مقامی که رنگ آن گل نیست		بلبل جان‌ها بنسراید
خوش برآییم دوست حاضر نیست		عشق هرگز چنین نفرماید
همه اسباب عشق این جا هست		لیک بی‌او طرب نمی‌شاید
مادر فتنه‌ها که می‌باشد		طربی بی‌رخش نمی‌زاید
هر شرابی که دوست ساقی نیست		جز خمار و شکوفه نفزاید
همه آفاق پرستاره شود		گازری را مراد برناید
بی اثرهای شمس تبریزی		از جهان جز ملال ننماید

صبر با عشق بس نمی‌آید		عقل فریادرس نمی‌آید
بیخودی خوش ولایتیست ولی		زیر فرمان کس نمی‌آید
کاروان حیات می‌گذرد		هیچ بانگ جرس نمی‌آید
بوی گلشن به گل همی‌خواند		خود تو را این هوس نمی‌آید
زانک در باطن تو خوش نفسیست		از گزاف این نفس نمی‌آید
بی خدای لطیف شیرین کار		عسلی از مگس نمی‌آید
هر دمی تخم نیکوی می‌کار		تا نکاری عدس نمی‌آید
هیچ کردی به خیر اندیشه		که جزا از سپس نمی‌آید
بس کن ایرا که شمع این گفتار		جانب هر غلس نمی‌آید

من بسازم ولیک کی شاید		زاغ با طوطیان شکر خاید
هر یکی را ولایتست جدا		کژ با راست راست کی آید
گر چه طوطی خود از شکر زندست		زاغ را می چمین خر باید
عشق در خویش بین کجا گنجد		ماده گرگ شیر نر زاید
بگریز از کسی که عاشق نیست		زان ز گرگین تو را گر افزاید
ور شوی کوفته به‌هاون عشق		دانک او سرمه ایت می‌ساید
رو بکن تو خراب خانه از آنک		شمس تبریز مست می‌آید

عشق جانان مرا ز جان ببرید		جان به عشق اندرون ز خود برهید
زانک جان محدثست و عشق قدیم		هرگز این در وجود آن نرسید
عشق جانان چو سنگ مغناطیس		جان ما را به قرب خویش کشید
باز جان را ز خویشتن گم کرد		جان چو گم شد وجود خویش بدید
بعد از آن باز با خود آمد جان		دام عشق آمد و در او پیچید
شربتی دادش از حقیقت عشق		جمله اخلاص‌ها از او برمید
این نشان بدایت عشق است		هیچ کس در نهایتش نرسید

خسروانی که فتنه‌ای چینید		فتنه برخاست هیچ ننشینید
هم شما هم شما که زیبایید		هم شما هم شما که شیرینید
همچو عنبر حمایلیم همه		بر بر سیمتان که مشکینید
لذتی هست با شما گفتن		هم شما داد جان مسکینید
نشوم شاد اگر گمان دارم		که گهی شاد و گاه غمگینید
بل که بر اسب ذوق و شیرینی		تا ابد خوش نشسته در زینید
شاهدان فانی و شما جمله		با لب لعل و جان سنگینید
در صفای می شهان دیدیم		که شما چون کدوی رنگینید
در بهشتی که هر زمان بکریست		مرد آیید اگر نه عنینید
تبریزی شوید اگر در عشق		بنده شمس ملت و دینید

زان ازلی نور که پرورده‌اند		در تو زیادت نظری کرده‌اند
خوش بنگر در همه خورشیدوار		تا بگدازند که افسرده‌اند
سوی درختان نگر ای نوبهار		کز دی دیوانه بپژمرده‌اند
لب بگشا هیکل عیسی بخوان		کز دم دجال جفا مرده‌اند
بشکن امروز خمار همه		کز می تو چاشنیی برده‌اند
درده تریاق حیات ابد		کاین همگان زهر فنا خورده‌اند
همچو سحر پرده شب را بدر		کاین همه محجوب دو صد پرده‌اند
بس کن و خاموش مشو صدزبان		چونک یکی گوش نیاورده‌اند

دوست همان به که بلاکش بود		عود همان به که در آتش بود
جام جفا باشد دشوارخوار		چون ز کف دوست بود خوش بود
زهر بنوش از قدحی کان قدح		از کرم و لطف منقش بود
عشق خلیلست درآ در میان		غم مخور ار زیر تو آتش بود
سرد شود آتش پیش خلیل		بید و گل و سنبله کش بود
در خم چوگانش یکی گوی شو		تا که فلک زیر تو مفرش بود
رقص کنان گوی اگر چه ز زخم		در غم و در کوب و کشاکش بود
سابق میدان بود او لاجرم		قبله هر فارس مه وش بود
چونک تراشیده شده‌ست او تمام		رست از آن غم که تراشش بود
هر کی مشوش بود او ایمنست		گر دو جهان جمله مشوش بود
مفخر تبریز تو را شمس دین		شرق نه در پنج و نه در شش بود

دیدن روی تو هم از بامداد		درد مرا بین که چه آرام داد
در دل عشاق چه آتش فکند		جانب اسرار چه پیغام داد
چون ز سر لطف مرا پیش خواند		جان مرا باده بی‌جام داد
صافی آن باده چو ارواح خورد		کاسه آلوده به اجسام داد
صافی آن باده ز ارواح جو		زانک به اجسام همین نام داد
در تبریزست تو را دام دل		رحمت پیوسته در آن دام داد

گفت کسی خواجه سنایی بمرد		مرگ چنین خواجه نه کاریست خرد
کاه نبود او که به بادی پرید		آب نبود او که به سرما فسرد
شانه نبود او که به مویی شکست		دانه نبود او که زمینش فشرد
گنج زری بود در این خاکدان		کو دو جهان را بجوی می‌شمرد
قالب خاکی سوی خاکی فکند		جان خرد سوی سماوات برد
جان دوم را که ندانند خلق		مغلطه گوییم به جانان سپرد
صاف درآمیخت به دردی می		بر سر خم رفت جدا شد ز درد
در سفر افتند به هم ای عزیز		مرغزی و رازی و رومی و کرد
خانه خود بازرود هر یکی		اطلس کی باشد همتای برد
خامش کن چون نقط ایرا ملک		نام تو از دفتر گفتن سترد

پیرهن یوسف و بو می‌رسد		در پی این هر دو خود او می‌رسد
بوی می لعل بشارت دهد		کز پی من جام و کدو می‌رسد
نفس اناالحق تو منصور گشت		نور حقش توی به تو می‌رسد
نیست زیان هیچ ز سنگ آب را		سنگ بلاها به سبو می‌رسد
آب حیاتست ورای ضمیر		جوی بکن کآب به جو می‌رسد
آب بزن بر حسد آتشین		باد در این خاک از او می‌رسد
عشق و خرد خانه درون جنگیند		عربده هر لحظه به کو می‌رسد
هر چه دهد عاشق از رخت و بخت		عاقبت آن جمله بدو می‌رسد
گر چه بسی برد ز شوهر عروس		او و جهازش نه به شو می‌رسد
مایده‌ای خواستی از آسمان		خیز ز خود دست بشو می‌رسد
مژده ده ای عشق که از شمس دین		از تبریز آیت نو می‌رسد

آتش عشق تو قلاووز شد		دوش دلم سوی دل افروز شد
چون به سخن داشت مرا دوش یار		چون به دم گرم جگرسوز شد
من چه زنم با دم و با مکر او		کو به دغل بر همه پیروز شد
این دل من ساده و بی‌مکر بود		دید دغل‌هاش بدآموز شد
هر چه به عالم خوشی شهوتست		همچو پنیر آفت هر یوز شد
آه که شب جمله در این وعده رفت		بوسه دهم بوسه دهم روز شد
یار برهنه به قبا میل کرد		عقل دگربار کمردوز شد

از سوی دل لشکر جان آمدند		لشکر پیدا و نهان آمدند
جامه صبر من از آن چاک شد		کز ره جان جامه دران آمدند
چادر افکنده عروسان روح		در طلب شاه جهان آمدند
بر مثل سیل خوش از لامکان		رقص کنان سوی مکان آمدند
صورت دل صورت‌ها را شکست		پردگیان ملک ستان آمدند
هر چه عیان بود نهان آمدند		هر چه نهان بود عیان آمدند
هر چه نشان داشت نشانش نماند		هر چه نشان نیست نشان آمدند

آنچ گل سرخ قبا می‌کند		دانم من کان ز کجا می‌کند
بید پیاده که کشیدست صف		آنچ گذشتست قضا می‌کند
سوسن با تیغ و سمن با سپر		هر یک تکبیر غزا می‌کند
بلبل مسکین که چه‌ها می‌کشد		آه از آن گل که چه‌ها می‌کند
گوید هر یک ز عروسان باغ		کان گل اشارت سوی ما می‌کند
گوید بلبل که گل آن شیوه‌ها		بهر من بی‌سر و پا می‌کند
دست برآورده به زاری چنار		با تو بگویم چه دعا می‌کند
بر سر غنچه کی کله می‌نهد		پشت بنفشه کی دوتا می‌کند
گر چه خزان کرد جفاها بسی		بین که بهاران چه وفا می‌کند
فصل خزان آنچ به تاراج برد		فصل بهار آمد ادا می‌کند
ذکر گل و بلبل و خوبان باغ		جمله بهانه‌ست چرا می‌کند
غیرت عشق است وگر نه زبان		شرح عنایات خدا می‌کند
مفخر تبریز و جهان شمس دین		باز مراعات شما می‌کند

آه در آن شمع منور چه بود		کآتش زد در دل و دل را ربود
ای زده اندر دل من آتشی		سوختم ای دوست بیا زود زود
صورت دل صورت مخلوق نیست		کز رخ دل حسن خدا رو نمود
جز شکرش نیست مرا چاره‌ای		جز لب او نیست مرا هیچ سود
یاد کن آن را که یکی صبحدم		این دلم از زلف تو بندی گشود
جان من اول که بدیدم تو را		جان من از جان تو چیزی شنود
چون دلم از چشمه تو آب خورد		غرقه شد اندر تو و سیلم ربود

چونک کمند تو دلم را کشید		یوسفم از چاه به صحرا دوید
آنک چو یوسف به چهم درفکند		باز به فریادم هم او رسید
چون رسن لطف در این چه فکند		چنبره دل گل و نسرین دمید
قیصر از آن قصر به چه میل کرد		چه چو بهشتی شد و قصر مشید
گفتم ای چه چه شد آن ظلمتت		گفت که خورشید به من بنگرید
هر که فسردست کنون گرم شد		جمره عشقت بگدازد جلید
قیصر رومست که بر زنگ زد		اوست که ترسابچه خواندش فرید
پرتو دل بود که زد بر سعیر		پر شد و بشکافت که هل من مزید
دوزخ گفتش که مرا جان ببخش		تا بخورم هرک ز یزدان برید
برگذر از آتش ای بحر لطف		ور نه بمردم تبشم بفسرید
گفت که ای آتش قوم مرا		زود به من ده که خداشان گزید
جمله یکایک به کف او سپرد		گفت که نار تو ز نورم رهید
تافت ز تبریز رخ شمس دین		شمس بود نور جهان را کلید

شاخ گلی باغ ز تو سبز و شاد		هست حریف تو در این رقص باد
باد چو جبریل و تو چون مریمی		عیسی گلروی از این هر دو زاد
رقص شما هر دو کلید بقاست		رحمت بسیار بر این رقص باد
تختگه نسل شما شد دماغ		تخت بود جایگه کیقباد
میوه هر شاخ به معده رود		زانک برستست ز کون و فساد
نعمت ما چو ز مکون بود		خلط نگردد بخور و ارتقاد
روزی هر قوم ز باغ دگر		خوان بزرگست تو را ای جواد
قسمت بختست برو بخت جو		بخت به از رخت بود المراد
بس که نسیمی به دل اندردمید		زان مدد نور که آرد ولاد

دوش دل عربده گر با کی بود		مشت کی کردست دو چشمش کبود
آن دل پرخواره ز عشق شراب		هفت قدح از دگران برفزود
مست شد و بر سر کوی اوفتاد		دست زنان ناگه خوابش ربود
آن عسسی رفت قبایش ببرد		وان دگری شد کمرش را گشود
آمد چنگی بنوازید تار		جست ز خواب آن دل بی‌تار و پود
دید قبا رفته خمارش نماند		دید زیان کم شد سودای سود
دیدش ساقی که در آتش فتاد		جام گرفت و سوی او شد چو دود
بر غم او ریخت می دلگشا		صورت اقبال بدو رو نمود
بخت بقا یافت قبا گو برو		ذوق فنا دید چه جوید وجود
عالم ویرانه به جغدان حلال		باد دو صد شنبه از آن جهود
ما چو خرابیم و خراباتییم		خیز قدح پر کن و پیش آر زود
این قدح از لطف نیاید به چشم		جسم نداند می جان آزمود
زان سوی گوش آمد این طبل عید		در دلش آتش بزن افغان عود
بس کن و اندر تتق عشق رو		دلبر خوبست و هزاران حسود

هر که ز عشاق گریزان شود		بار دگر خواجه پشیمان شود
والله منت همه بر جان اوست		هر که سوی چشمه حیوان شود
هر که سبوی تو کشد عاقبت		در حرم عشرت سلطان شود
تنگ بود حوصله آدمی		از تو چو دریای و چو عمان شود
رو به دل اهل دلی جای گیر		قطره به دریا در و مرجان شود
جنبش هر ذره به اصل خودست		هر چه بود میل کسی آن شود
کافر صدساله چو بیند تو را		سجده کند زود مسلمان شود
جان و دل از جذبه میل و هوس		همصفت دلبر و جانان شود
خار که سرتیز ره عاشق است		عاقبت امر گلستان شود
ناطقه را بند کن و جمع باش		گر نه ضمیر تو پریشان شود

عشق مرا بر همگان برگزید		آمد و مستانه رخم را گزید
شکر کز آن کان زر جعفری		روی مرا نادره گازی رسید
باد تکبر اگرم در سرست		هم ز دم اوست که در من دمید
کرد مرا خشم مه و بر رخم		گنبد نیلی سره نیلی کشید
باده فراوان و یکی جام نی		بوسه پیاپی شد و لب ناپدید
ای شب کفر از مه تو روز دین		گشته یزید از دم تو بایزید
گو سگ نفس این همه عالم بگیر		کی شود از سگ لب دریا پلید
قفل خداییش بسی خون که ریخت		خونش بریزیم چو آمد کلید
جان به سعادت بکشد نفس را		تا به هم افتند سعید و شهید
هیچ شکاری نرهد زان صیاد		کو ز سگی‌های سگ تن رهید
ای خرف پیر جوان شو ز سر		تازه شد از یار هزاران قدید
وی بدن مرده برون آ ز گور		صور دمیدند ز عرش مجید
خامش و بشنو دهل خامشان		ایدک الله به عیش جدید

گفت کسی خواجه سنایی بمرد		مرگ چنین خواجه نه کاریست خرد
قالب خاکی به زمین بازداد		روح طبیعی به فلک واسپرد
ماه وجودش ز غباری برست		آب حیاتش به درآمد ز درد
پرتو خورشید جدا شد ز تن		هر چه ز خورشید جدا شد فسرد
صافی انگور به میخانه رفت		چونک اجل خوشه تن را فشرد
شد همگی جان مثل آفتاب		جان شده را مرده نباید شمرد
مغز تو نغزست مگر پوست مرد		مغز نمیرد مگرش دوست برد
پوست بهل دست در آن مغز زن		یا بشنو قصه آن ترک و کرد
کرد پی دزدی انبان ترک		خرقه بپوشید و سر و مو سترد

یا من نعماه غیر معدود		و السعی لدیه غیر مردود
قد اکرمنا و قد دعانا		کی نعبده و نعم معبود
لا یطلب حمدنا لفخر		بل یجعلنا بذاک محمود
قد بشر باللقاء صدقه		من حضرته الکریم مورود
و الوعد من الحبیب حلو		و السعی الی السعود مسعود
خاصا سعدی که او به هر دم		صد دل به سعود خویش بربود

طارت الکتب الکرام من کرام یا عباد		ایقظوا من غفله ثم انشروا للاجتهاد
جاء نا میزاننا کی نختبر اوزاننا		ربنا اصلح شأننا اوجد به عفو یا جواد
اضحکوا بعد البکاء نعم هذا المشتکی		قد خرجتم من حجاب و انتبهتم من رقاد
پارسی گوییم شاها آگهی خود از فؤاد		ماه تو تابنده باد و دولت پاینده باد
هر ملولی که تو را دید و خوش و تازه نشد		آب و نانش تیره باد و آتشش بادا رماد
خوابناکی که صباحت دید وز جا برنجست		چشم بختش خفته بادا تا الی یوم المعاد

من رای درا تلالا نوره وسط الفؤاد		بیننا و بینه قبل التجلی الف واد
جاء من یحیی الموات و الرمیم و الرفات		ایها الاموات قوموا و ابصروا یوم التناد
طارت الکتب الکرام من کرام کاتبین		ایقظوا من غفله ثم انشروا للاجهتاد
جاء نا میزاننا کی تختبر اوزاننا		ربنا اصلح شأننا اوجد به عفو یا جواد
اضحکوا بعد البکا یا نعم هذ المشتکا		قد خرجتم من حجاب و انتبهتم من رقاد
پارسی گوییم شاها آگهی خود از فؤاد		ماه تو تابنده باد و دولتت پاینده باد
هر ملولی که تو را دید و خوش و تازه نشد		آب نابش تیره باد و آتشش بادا رماد
خوابناکی که صباحت دید وز جا برنجست		چشم بختش خفته بادا تا الی یوم المعاد

میر خوبان را دگر منشور خوبی دررسید		در گل و گلزار و نسرین روح دیگر بردمید
با ملیحا زاده الرحمن احسانا جدید		یا منیرا زاده نور علی نور مزید
خوشتر از جان خود چه باشد جان فدای خاک تو		خوبتر از ماه چه بود ماه در تو ناپدید
کل ذی روح یفدی فی هواک روحه		کل بستان انیق من جناک مستفید
لست انکر ما ذکرتم البقاء فی الفنا		کل من ابدی جمیلا لیس یبعد ان یعید
این ملولی می‌کشد جان را که چیزی تو بگو		هیچ کس را کس گریبان از گزافه کی کشید

یا شبه الطیف لی انت قریب بعید		جمله ارواحنا تغمس فیما ترید
نوبت آدم گذشت نوبت مرغان رسید		طبل قیامت زدند خیز که فرمان رسید
انت لطیف الفعال انت لذیذ المقال		انت جمال الکمال زدت فهل من مزید
از پس دور قمر دولت بگشاد در		دلق برون کن ز سر خلعت سلطان رسید
جاء اوان السرور زال زمان الفتور		لیس لدنیا غرور یا سندی لا تحید
دیو و پری داشت تخت ظلم از آن بود سخت		دیو رها کرد رخت چتر سلیمان رسید
هل طرب یا غلام فاملا کاس المدام		انت بدار السلام ساکن قصر مشید
عشق چه خوش حاکمیست ظالم و بی‌قول نیست		حاجت لاحول نیست دیو مسلمان رسید
یا لمع المشرق مثلک لم یخلق		خذ بیدی ارتقی نحوک انت المجید
عاشق از دست شد نیست شد و هست شد		بلبل جان مست شد سوی گلستان رسید
پرده برانداخت حور جمله جهان همچو طور		زیر و زبر بست نور موسی عمران رسید
هر چه خیال نکوست عشق هیولای اوست		صورت از رشک حق پرده گر جان رسید
هست تنت چون غبار بر سر بادی سوار		چونک جدا گشت باد خاک به ماچان رسید
اعلم ان الغبار مرتفع بالریاح		مثل هوی اختفی وسط صیاح شدید

اگر حریف منی پس بگو که دوش چه بود		میان این دل و آن یار می فروش چه بود
فدیت سیدنا انه یری و یجود		الی البقاء یبلغ من الفناء یذود
اگر به چشم بدیدی جمال ماهم دوش		مرا بگو که در آن حلقه‌های گوش چه بود
معاد کل شرود طغی و منه نی		مثال ظلک ان طال هو الیک یعود
وگر تو با من هم خرقه‌ای و همرازی		بگو که صورت آن شیخ خرقه پوش چه بود
بامر حافظ الله المکان یعی		بمس عاطفه الله الزمان ولود
اگر فقیری و ناگفته راز می‌شنوی		بگو اشارت آن ناطق خموش چه بود
ایا فؤاد فذب فی لظی محبته		ایا حیاه فدومی فقد اتاک خلود
وگر نخفتی و از حال دوش آگاهی		بگو که نیم شب آن نعره و خروش چه بود
ترید جبر جبیر الفؤاد فانکسرن		ترید نحله تاج فلا تنی به سجود
از آنچ جامه و تن پاره پاره می‌کردیم		بیار پارگکی تا که رنگ و بوش چه بود
برغم انفک لا تنکسر کما الحیوان		به نصف وجهک لا تسجدن شبیه یهود
وگر چو یونس رستی ز حبس ماهی و بحر		بگو که معنی آن بحر و موج و جوش چه بود
یقول لیت حبیبی یحبنی کرما		الیس حبک تأثیر حب ود ودود
وگر شناخته‌ای کاصل انس و جان ز کجاست		یکیست اصل پس این وحشت وحوش چه بود
ایا نضاره عیشی بما تهیجنی		متی تقر عیونی و صاحبی مفقود
وگر بدیدی جانی که پشت و رویش نیست		گه تصور عشاق پشت و روش چه بود
لئن سکرت بما قد سقیتنی یا دهر		اکون مثلک لدا لربه لکنود
وگر ز عشق تو سردفتر غرض ماییم		هزار دفتر و پیغام و گفت و گوش چه بود

حکم البین بموتی و عمد		رضی الصد بحینی و قصد
فتح الدهر عیون حسد		فر آنی بفناکم و حسد
یهرق العشق دماء حقنت		لیس للعشق قریب و ولد
لکن الموت حیاه لکم		لکن الفقر غناء و رغد
سافروا فی سبل العشق معی		لا تخافن ضلالا و رصد
لا یهولنکم بعدکم		دونکم وفد وصال و مدد
فنسیم طرب اولهم		یهب السالک حولا و جلد

ای شاهد سیمین ذقن درده شرابی همچو زر		تا سینه‌ها روشن شود افزون شود نور نظر
کوری هشیاران ده آن جام سلطانی بده		تا جسم گردد همچو جان تا شب شود همچون سحر
چون خواب را درهم زدی درده شراب ایزدی		زیرا نشاید در کرم بر خلق بستن هر دو در
ای خورده جام ذوالمنن تشنیع بیهوده مزن		زیرا که فاز من شکر زیرا که خاب من کفر
ای تو مقیم میکده هم مستی و هم می‌زده		تشنیع‌های بیهده چون می‌زنی ای بی‌گهر

انا فتحنا عینکم فاستبصروا الغیب البصر		انا قضینا بینکم فاستبشروا بالمنتصر
باد صبا ای خوش خبر مژده بیاور دل ببر		جانم فدات ای مژده ور بستان تو جانم ماحضر
شمشیرها جوشن شود ویرانه‌ها گلشن شود		چشم جهان روشن شود چون از تو آید یک نظر
ای قهر بی‌دندان شده وی لطف صد چندان شده		جان و جهان خندان شده چون داد جان‌ها را ظفر
هر کس که دیدت ای ضیا وان حضرت باکبریا		بادا ورا شرم از خدا گر او بلافد از هنر
نگذاشت شیر بیشه‌ای از هست ما یک ریشه‌ای		الا که نیم اندیشه‌ای در روز و شب هجران شمر
ای آفرین بر روی شه کز وی خجل شد روی مه		کوران به دیده گفته خه بشنوده لطفش گوش کر
از عشق آن سلطان من وان دارو و درمان من		کی سیر گردد جان من در جان من جوع البقر
ان کان عیشا قد هجر و اختل عقلی من سهر		والله روحی ما نفر والله روحی ما کفر
من ابروش او ماه وش او روز و من همچو شبش		او جان و من چون قالبش حیران از آن خوبی و فر
آه از دعا بی‌سامعی جرم و گنه بی‌شافعی		درد و الم بی‌نافعی رویم چو زر بی‌سیمبر
کی باشد آن در سفته من الحمدلله گفته من		مستطرب و خوش خفته من در سایه‌های آن شجر
تا دیدمی جانان خود من جویمی درمان خود		که گویمش هجران خود بنمایمش خون جگر
ای گوهر بحر بقا چون حق تو بس پنهان لقا		مخدوم شمس الدین را تبریز شهر و مشتهر

آمد ترش رویی دگر یا زمهریر است او مگر		برریز جامی بر سرش ای ساقی همچون شکر
یا می دهش از بلبله یا خود به راهش کن هله		زیرا میان گلرخان خوش نیست عفریت ای پسر
درده می پیغامبری تا خر نماند در خری		خر را بروید در زمان از باده عیسی دو پر
در مجلس مستان دل هشیار اگر آید مهل		دانی که مستان را بود در حال مستی خیر و شر
ای پاسبان بر در نشین در مجلس ما ره مده		جز عاشقی آتش دلی کآید از او بوی جگر
گر دست خواهی پا دهد ور پای خواهی سر نهد		ور بیل خواهی عاریت بر جای بیل آرد تبر
تا در شراب آغشته‌ام بی‌شرم و بی‌دل گشته‌ام		اسپر سلامت نیستم در پیش تیغم چون سپر
خواهم یکی گوینده‌ای آب حیاتی زنده‌ای		کآتش به خواب اندرزند وین پرده گوید تا سحر
اندر تن من گر رگی هشیار یابی بردرش		چون شیرگیر حق نشد او را در این ره سگ شمر
قومی خراب و مست و خوش قومی غلام پنج و شش		آن‌ها جدا وین‌ها جدا آن‌ها دگر وین‌ها دگر
ز اندازه بیرون خورده‌ام کاندازه را گم کرده‌ام		شدوا یدی شدوا فمی هذا حفاظ ذی السکر
هین نیش ما را نوش کن افغان ما را گوش کن		ما را چو خود بی‌هوش کن بی‌هوش سوی ما نگر

رو چشم جان را برگشا در بی‌دلان اندرنگر		قومی چو دل زیر و زبر قومی چو جان بی‌پا و سر
بی‌کسب و بی‌کوشش همه چون دیگ در جوشش همه		بی‌پرده و پوشش همه دل پیش حکمش چون سپر
از باغ و گل دلشادتر وز سرو هم آزادتر		وز عقل و دانش رادتر وز آب حیوان پاکتر
چون ذره‌ها اندر هوا خورشید ایشان را قبا		بر آب و گل بنهاده پا وز عین دل برکرده سر
در موج دریاهای خون بگذشته بر بالای خون		وز موج وز غوغای خون دامانشان ناگشته تر
در خار لیکن همچو گل در حبس ولیکن همچو مل		در آب و گل لیکن چو دل در شب ولیکن چو سحر
باری تو از ارواحشان وز باده و اقداحشان		مستی خوشی از راحشان فارغ شده از خیر و شر
بس کن که هر مرغ ای پسر خود کی خورد انجیر تر		شد طعمه طوطی شکر وان زاغ را چیزی دگر

ما را خدا از بهر چه آورد بهر شور و شر		دیوانگان را می‌کند زنجیر او دیوانه‌تر
ای عشق شوخ بوالعجب آورده جان را در طرب		آری درآ هر نیم شب بر جان مست بی‌خبر
ما را کجا باشد امان کز دست این عشق آسمان		ماندست اندر خرکمان چون عاشقان زیر و زبر
ای عشق خونم خورده‌ای صبر و قرارم برده‌ای		از فتنه روز و شبت پنهان شدستم چون سحر
در لطف اگر چون جان شوم از جان کجا پنهان شوم		گر در عدم غلطان شوم اندر عدم داری نظر
ما را که پیدا کرده‌ای نی از عدم آورده‌ای		ای هر عدم صندوق تو ای در عدم بگشاده در
هستی خوش و سرمست تو گوش عدم در دست تو		هر دو طفیل هست تو بر حکم تو بنهاده سر
کاشانه را ویرانه کن فرزانه را دیوانه کن		وان باده در پیمانه کن تا هر دو گردد بی‌خطر
ای عشق چست معتمد مستی سلامت می‌کند		بشنو سلام مست خود دل را مکن همچون حجر
چون دست او بشکسته‌ای چون خواب او بربسته‌ای		بشکن خمار مست را بر کوی مستان برگذر

ای تو نگار خانگی خانه درآ از این سفر		پسته لعل برگشا تا نشود گران شکر
ساقی روح چون تویی کشتی نوح چون تویی		تا که تهیست ساغرم خون چه پرست این جگر
طعنه زند مرا ز کین رو صنمی دگر گزین		در دو جهان یکی بگو کو صنمی کجا دگر
آن قلمی که نقش کرد چونک بدید نقش تو		گفت که‌های گم شدم این ملکست یا بشر
جان و جهان چرا چنین عیب و ملامتم کنی		در دل من درآ ببین هر نفسی یکی حشر
عشق بگوید الصلا مایده دو صد بلا		خشک لبی و چشم تر مایده بین ز خشک و تر
چونک چشیدی این دو را جلوه شود بتی تو را		شهره یکی ستاره‌ای بنده او دو صد قمر
فاش بگو که شمس دین خاصبک و شه یقین		در تبریز همچو دین اوست نهان و مشتهر

گرم درآ و دم مده باده بیار و غم ببر		ای دل و جان هر طرف چشم و چراغ هر سحر
هم طرب سرشته‌ای هم طلب فرشته‌ای		هم عرصات گشته‌ای پر ز نبات و نیشکر
خیز که رسته خیز شد روز نبات ریز شد		با خردم ستیز شد هین بربا از او خبر
خوش خبران غلام تو رطل گران سلام تو		چون شنوند نام تو یاوه کنند پا و سر
خیز که روز می‌رود فصل تموز می‌رود		رفت و هنوز می‌رود دیو ز سایه عمر
ای بشنیده آه جان باده رسان ز راه جان		پشت دل و پناه جان پیش درآ چو شیر نر
مست و خراب و شاد و خوش می‌گذری ز پنج و شش		قافله را بکش بکش خوش سفریست این سفر
لحظه به لحظه دم به دم می بده و بسوز غم		نوبت تست ای صنم دور توست ای قمر
عقل رباست و دلربا در تبریز شمس دین		آن تبریز چون بصر شمس در اوست چون نظر
گر چه بصر عیان بود نور در او نهان بود		دیده نمی‌شود نظر جز به بصیرتی دگر

دی سحری بر گذری گفت مرا یار		شیفته و بی‌خبری چند از این کار
چهره من رشک گل و دیده خود را		کرده پر از خون جگر در طلب خار
گفتم کی پیش قدت سرو نهالی		گفتم کی پیش رخت شمع فلک تار
گفتم کی زیر و زبر چرخ و زمینت		نیست عجب گر بر تو نیست مرا بار
گفت منم جان و دلت خیره چه باشی		دم مزن و باش بر سیمبرم زار
گفتم کی از دل و جان برده قراری		نیست مرا تاب سکون گفت به یک بار
قطره دریای منی دم چه زنی بیش		غرقه شو و جان صدف پر ز گهر دار

اگر باده خوری باری ز دست دلبر ما خور		ز دست یار آتشروی عالم سوز زیبا خور
نمی‌شاید که چون برقی به هر دم خرمنی سوزی		مثال کشت کوهستان همه شربت ز بالا خور
اگر خواهی که چون مجنون حجاب عقل بردری		ز دست عشق پابرجا شراب آن جا ز بی‌جا خور
اگر دلتنگ و بدرنگی به زیر گلبنش بنشین		وگر مخمور و مغموری از این بگزیده صهبا خور
گریزانست این ساقی از این مستان ناموسی		اگر اوباش و قلاشی مخور پنهان و پیدا خور
حریفان گر همی‌خواهی چو بسطامی و چون کرخی		مخور باده در این گلخن بر آن سقف معلا خور
برو گر کارکی داری به کار خویشتن بنشین		چو بر یوسف نه‌ای مجنون غم نان زلیخا خور
کسی دکان کند ویران که بطال جهان باشد		چو نربودست سیلابت تو آب از مشک سقا خور
بگرد دیگ این دنیا چو کفلیز ار همی‌گردی		برون رو ای سیه کاسه مخور حمرا و حلوا خور
در این بازار ای مجنون چو منبل گرد تن پرخون		چو در شاهد طمع کردی برو شمشیر لالا خور
اگر مشتاق اشراقات شمس الدین تبریزی		شراب صبر و تقوا را تو بی‌اکراه و صفرا خور

مرا همچون پدر بنگر نه همچون شوهر مادر		پدر را نیک واقف دان از آن کژبازی مضمر
تو گردی راست اولیتر از آنک کژ نهی او را		وگر تو کژ نهی او را به استیزت کند کژتر
ز بابا بشنو و برجه که سلطانیت می‌خواند		که خاک اوت کیخسرو بمیرد پیش او سنجر
چو ان الله یدعو را شنیدی کژ مکن رو را		زهی راعی زهی داعی زهی راه و زهی رهبر
پراکنده شدی ای جان به هر درد و به هر درمان		ز عشقش جوی جمعیت در آن جامع بنه منبر
چو کر و فر او دیدی تویی کرار و شیر حق		چو بال و پر او دیدی تویی طیار چون جعفر

مرا آن اصل بیداری دگرباره به خواب اندر		بداد افیون شور و شر ببرد از سر ببرد از سر
به صد حیله کنم غافل از او خود را کنم جاهل		بیاید آن مه کامل به دست او چنین ساغر
مرا گوید نمی‌گویی که تا چند از گدارویی		چو هر عوری و ادباری گدایی می‌کنی هر در
بدین زاری و خفریقی غلام دلق و ابریقی		اگر حقی و تحقیقی چرایی این جوال اندر
از این‌ها کز تو می‌زاید شهان را ننگ می‌آید		ملک بودی چرا باید که باشی دیو را تسخر
که داند گفت گفت او که عالم نیست جفت او		ز پیدا و نهفت او جهان کورست و هستی کر
مرا گر آن زبان بودی که راز یار بگشودی		هر آن جانی که بشنودی برون جستی از این معبر
از آن دلدار دریادل مرا حالیست بس مشکل		که ویران می‌شود سینه از آن جولان و کر و فر
اگر با مؤمنان گویم همه کافر شوند آن دم		وگر با کافران گویم نماند در جهان کافر
چو دوش آمد خیال او به خواب اندر تفضل جو		مرا پرسید چونی تو بگفتم بی‌تو بس مضطر
اگر صد جان بود ما را شود خون از غمت یارا		دلت سنگست یا خارا و یا کوهیست از مرمر

گر چه نه به دریاییم دانه گهریم آخر		ور چه نه به میدانیم در کر و فریم آخر
گر باده دهی ور نی زان باده دوشینه		از دادن و نادادن بس بی‌خبریم آخر
ای عشق چه زیبایی چه راوق و گیرایی		گر رفت زر و کیسه در کان زریم آخر
ای طعنه زنان بر ما بگشاده زبان بر ما		باری ز شما خامان ما مستتریم آخر
لولی که زرش نبود مال پدرش نبود		دزدی نکند گوید پس ما چه خوریم آخر
ما لولی و شنگولی بی‌مکسب و مشغولی		جز مال مسلمانان مال کی بریم آخر
زنبیل اگر بردیم خرماش درآگندیم		وز نیل اگر خوردیم هم نیشکریم آخر
گر شحنه بگیردمان آرد به چه و زندان		بر چاه زنخدانش آبی بچریم آخر
چاهش خوش و زندانش وان ساقی و مستانش		وان گفتن بی‌سیمان که سیمبریم آخر
می‌گوید جان با تن کای تن خمش و تن زن		لب بند و بصر بگشا صاحب نظریم آخر

یغمابک ترکستان بر زنگ بزد لشکر		در قلعه بی‌خویشی بگریز هلا زوتر
تا کی ز شب زنگی بر عقل بود تنگی		شاهنشه صبح آمد زد بر سر او خنجر
گاو سیه شب را قربان سحر کردند		مؤذن پی این گوید کالله هو الاکبر
آورد برون گردون از زیر لگن شمعی		کز خجلت نور او بر چرخ نماند اختر
خورشید گر از اول بیمارصفت باشد		هم از دل خود گردد در هر نفسی خوشتر
ای چشم که پردردی در سایه او بنشین		زنهار در این حالت در چهره او بنگر
آن واعظ روشن دل کو ذره به رقص آرد		بس نور که بفشاند او از سر این منبر
شاباش زهی نوری بر کوری هر کوری		زان پس که بر آرد سر کور وی نپوشاند
شمس الحق تبریزی در آینه صافت		گر غیر خدا بینم باشم بتر از کافر

ذاتت عسلست ای جان گفتت عسلی دیگر		ای عشق تو را در جان هر دم عملی دیگر
از روی تو در هر جان باغ و چمنی خندان		وز جعد تو در هر دل از مشک تلی دیگر
مه را ز غمت باشد گه دق و گه استسقا		مه زین خللی رسته از صد خللی دیگر
با لطف بهارت دل چون برگ چرا لرزد		ترسد که خزان آید آرد دغلی دیگر
هر سرمه و هر دارو کز خاک درت نبود		در دیده دل آرد درد و سبلی دیگر
ابلیس ز لطف تو اومید نمی‌برد		هر دم ز تو می‌تابد در وی املی دیگر
فرعون ز فرعونی آمنت به جان گفته		بر خرقه جان دیده ز ایمان تکلی دیگر
خورشید وصال تو روزی به جمل آید		در چرخ دلم یابد برج حملی دیگر
اجزای زمین را بین بر روی زمین رقصان		این جوق چو بنشیند آید بدلی دیگر
بر روی زمین جان را چون رو شرف و نوری		در زیر زمین تن را چون تخم اجلی دیگر
تا چند غزل‌ها را در صورت و حرف آری		بی‌صورت و حرف از جان بشنو غزلی دیگر

جان بر کف خود داری ای مونس جان زوتر		من نیک سبک گشتم آن رطل گران زوتر
از باده بسی ساغر فربه کن هر لاغر		هر چند سبک دستی ای دست از آن زوتر
ای بر در و بام تو از لذت جام تو		جان‌ها به صبوح آیند من از همگان زوتر
سودای تو می‌آرد زان می که نه قی آرد		از سینه به چشم آید از نور عیان زوتر

نیمیت ز زهر آمد نیمی دگر از شکر		بالله که چنین منگر بالله که چنان منگر
هر چند که زهر از تو کانیست شکرها را		زان رو که چنین نوری زان رنگ چنان انور
نوری که نیارم گفت در پای تو می‌افتد		معنیش که درویشا در ما بنگر خوشتر
در من که توم بنگر خودبین شو و همچین شو		ای نور ز سر تا پا از پای مگو وز سر
چون در بصر خلقی گویی تو پر از زرقی		ای آنک تو هم غرقی در خون دل من تر
ار زانک گهر داری دریای دو چشمم بین		ور سنگ محک داری اندر رخ من بین زر
آن شیر خدایی را شمس الحق تبریزی		صیدی که نه روبه شد او را به سگی مشمر

جان من و جان تو بستست به همدیگر		همرنگ شوم از تو گر خیر بود گر شر
ای دلبر شنگ من ای مایه رنگ من		ای شکر تنگ من از تنگ شکر خوشتر
ای ضربت تو محکم ای نکته تو مرهم		من گشته تمامی کم تا من تو شدم یک سر
همسایه ما بودی چون چهره تو بنمودی		تا خانه یکی کردی ای خوش قمر انور
یک حمله تو شاهانه بردار تو این خانه		تا جز تو فنا گردد کالله هو الاکبر
چون محو کند راهم نی جویم و نی خواهم		زیرا همه کس داند که اکسیر نخواهد زر
از تابش آن کوره مس گفت که زر گشتم		چون گشت دلش تابان زان آتش نیکوفر
مس باز به خویش آمد نوشش همه نیش آمد		تا باز به پیش آمد اکسیرگر اشهر

تا چند زنی بر من ز انکار تو خار آخر		من با تو نمی‌گویم ای مرده پار آخر
ماننده ابری تو هم مظلم و بی‌باران		تاریک مکن ای ابر یک قطره ببار آخر
این جمله فرمان‌ها از بهر قدر آمد		ای جبری غافل تو از لذت کار آخر
با کور کسی گوید کاین رشته به سوزن کش		با بسته کسی گوید کان جاست شکار آخر
با طفل دوروزه کس از شاهد و می‌گوید		یا با نظر حیوان از چشم خمار آخر
چون هیچ نیابی توی پهلوی زنان بنشین		از حلقه جانبازان بگذر به کنار آخر
در قدرت مخدومی شمس الحق تبریزی		غوطی بخوری بینی حق را به نظار آخر

ای دیده مرا بر در واپس بکشیده سر		باز از طرفی پنهان بنموده رخ عبهر
یک لحظه سلف دیده کاین جایم تا دانی		بر حیرت من گاهی خندیده تو چون شکر
در بسته به روی من یعنی که برو واپس		بر بام شده در پی یعنی نمطی دیگر
سر را تو چنان کرده رو رو که رقیب آمد		من سجده کنان گشته یعنی که از این بگذر
من در تو نظر کرده تو چشم بدزدیده		زان ناز و کرشم تو صد فتنه و شور و شر
تو دست گزان بر من کاین جمله ز دست تو		من بوسه زنان گشته بر خاک به عذر اندر
کی باشد کان بوسه بر لعل لبت یابم		وان گاه تو بخراشی رخساره چون زعفر
ای کافر زلف تو شاه حشم زنگی		فریاد که ایمان شد اندر سر تو کافر
چون طره بیفشانی مشک افتد در پایت		چون جعد براندازی خطیت دهد عنبر
احسنت زهی نقشی کز عطسه او جان شد		ای کشته به پیش تو صد مانی و صد آزر
ناگه ز جمال تو یک برق برون جسته		تا محو شد این خانه هم بام فنا هم در
در عین فنا گفتم ای شاه همه شاهان		بگداخت‌همی نقشی بفسرده بدین آذر
گفتا که خطاب تو هم باقی این برفست		تا برف بود باقی غیبست گل احمر
گفتم که الا ای مه از تابش روی تو		خورشید کند سجده چون بنده گک کمتر
آخر بنگر در من گفتا که نمی‌ترسی		از آتش رخسارم وانگه تو نه سامندر
گفتم بتکی باشم دو چشم بپوشیده		اندر حجب غیرت پوشیده من این مغفر
گفتا که تو را این عشق در صبر دهد رنگی		شایسته آن گردی هم ناظر و هم منظر
گفتم چه نشان باشد در بنده از این وعده		گفتا که درخش جان در آتش دل چون زر
وان گاه نکو بنگر در صحن عیار جان		در حال درخشانی وز تابش او برخور
گفتم که همی‌ترسم وز ترس همی‌میرم		کز دیدن جان خود از من رود آن جوهر
آن جوهر بی‌چونی کز حسن خیال تو		در چشم نشستستم ای طرفه سیمین بر
گفتا که مترس آخر نی منت همی‌گویم		کز باغ جمال ما هم بر بخوری هم بر
آن نقش خداوندی شمس الحق تبریزی		پرنور از او عالم تبریز از او انور
او بود خلاصه کن او را تو سجودی کن		تا تو شنوی از خود کالله هو الاکبر

مکن یار مکن یار مرو ای مه عیار		رخ فرخ خود را مپوشان به یکی بار
تو دریای الهی همه خلق چو ماهی		چو خشک آوری ای دوست بمیرند به ناچار
مگو با دل شیدا دگر وعده فردا		که بر چرخ رسیدست ز فردای تو زنهار
چو در دست تو باشیم ندانیم سر از پای		چو سرمست تو باشیم بیفتد سر و دستار
عطاهای تو نقدست شکایت نتوان کرد		ولیکن گله کردیم برای دل اغیار
مرا عشق بپرسید که ای خواجه چه خواهی		چه خواهد سر مخمور به غیر در خمار
سراسر همه عیبیم بدیدی و خریدی		زهی کاله پرعیب زهی لطف خریدار
ملوکان همه زربخش تویی خسرو سربخش		سر از گور برآورد ز تو مرده پیرار
ملالت نفزایید دلم را هوس دوست		اگر رهزندم جان ز جان گردم بیزار
چو ابر تو ببارید بروید سمن از ریگ		چو خورشید تو درتافت بروید گل و گلزار
ز سودای خیال تو شدستیم خیالی		کی داند چه شویم از تو چو باشد گه دیدار
همه شیشه شکستیم کف پای بخستیم		حریفان همه مستیم مزن جز ره هموار

ای عاشق بیچاره شده زار به زر بر		گویی که نزد مرگ تو را حلقه به در بر
بندیش از آن روز که دم‌های شماری		تو می‌زنی و وهم زنت شوی دگر بر
خود را تو سپر کن به قبول همه احکام		زان پیش که تیر اجل آید به سپر بر
از آدمی ادراک و نظر باشد مقصود		کای رحمت پیوسته به ادراک و نظر بر
ای کان شکر فضل تو وین خلق چو طوطی		طوطی چه کند که ننهد دل به شکر بر
آن نیشکر از عشق تو صد جای کمر بست		شکر تو نبشتست بر اطراف کمر بر
جز شمس و قمر باصره را نور دگر ده		ای نور تو وافر شده بر شمس و قمر بر
از کار جهان سیر شده خاطر عارف		عاشق شده بر شیوه و بر کار دگر بر
دیدست که گر نوش کند آب جهان را		بی‌حضرت تو آب ندارد به جگر بر
گیرم همه شب پاس نداری و نزاری		خود را بزن ای مخلص بر ورد سحر بر
آن‌ها که شب و صبحدم آرام ندیدند		ناگاه فتادند بر آن گنج گهر بر
موسی همه شب نور همی‌جست و به آخر		نوری عجبی دید به بالای شجر بر
یعقوب وطن ساخت به جان طره شب را		تا بوسه زد آخر به رخ و زلف پسر بر
مقصود خدا بود و پسر بود بهانه		عاشق نشود جان پیمبر به بشر بر
او ز آل خلیلست و به آفل نکند میل		چون خار بود آفل او را به بصر بر
جز دوست خلیلی نپذیرفت خلیلش		ور نه تن خود را نفکندی به شرر بر
ای گشته بت جان تو نقشی و کلوخی		انکار تو پس چیست به عباد حجر بر
یک لحظه بنه گوش که خواهم سخنی گفت		ای چشم خوشت طعنه زده نرگس تر بر
بر نقد زن ای دوست که محبوب تو نقدست		ای چشم نهاده همه بر بوک و مگر بر
بربستم لب را ز ره چشم بگویم		چیزی که رود مستی آن کله سر بر
نی نی بنگویم که عجب صید شگرفست		مرغ نظرست و ننشیند به خبر بر

ای رخت فکنده تو بر اومید و حذر بر		آخر نظری کن به نظربخش فکر بر
ای طالب و ای عاشق بنگر به طلب بخش		بنگر به مؤثر تو چه چفسی به اثر بر
او می‌کشدت جانب صلح و طرف جنگ		گه صحبت یاران و گهی اوج سفر بر
در تو نگران او و تو را چشم چپ و راست		او با تو سخن گوی و تو را گوش سمر بر
او می‌زند این سیخ و هش گاو سوی یوغ		عیسیست رفیق و هش خربنده به خر بر
هر گاو و خری سیخ خورد بر کفل و پشت		تو سیخ ندامت خوری بر سینه و بر بر
زان سیخ کباب دل تو گر نشد آگه		پخته کندت مطبخیش نار سقر بر
گه کاسه گرفتی که حلیماب و زفر کو		گه چنگ گرفتی تو به تقریع زفر بر
ز افشارش مرگ آن رخ تو گردد چون زر		زر بازدهی و بنهی سر به حجر بر
بس چند کنی عشوه تو در محفل کوران		بس چند زنی نعره تو بر مسمع کر بر

گیرم که بود میر تو را زر به خروار		رخساره چون زر ز کجا یابد زردار
از دلشده زار چو زاری بشنیدند		از خاک برآمد به تماشا گل و گلزار
هین جامه بکن زود در این حوض فرورو		تا بازرهی از سر و از غصه دستار
ما نیز چو تو منکر این غلغله بودیم		گشتیم به یک غمزه چنین سغبه دلدار
تا کی شکنی عاشق خود را تو ز غیرت		هل تا دو سه ناله بکند این دل بیمار
نی نی مهلش زانک از آن ناله زارش		نی خلق زمین ماند و نی چرخه دوار
امروز عجب نیست اگر فاش نگردد		آن عالم مستور به دستوری ستار
باز این دل دیوانه ز زنجیر برون جست		بدرید گریبان خود از عشق دگربار
خامش که اشارت ز شه عشق چنین است		کز صبر گلوی دل و جان گیر و بیفشار

به حسن تو نباشد یار دیگر		درآ ای ماه خوبان بار دیگر
مرا غیر تماشای جمالت		مبادا در دو عالم کار دیگر
بدزدیدی ز حسن تو یکی چیز		اگر بودی چو تو عیار دیگر
چو خورشید جمالت روی بنمود		ز هر ذره شنو اقرار دیگر
زهی دریا که آگندی ز گوهر		که هر قطره نمود انبار دیگر
به یک خانه دو بیمارند و عاشق		منم بیمار و دل بیمار دیگر
خدایا هر دو را تیمار کردی		ولیکن ماند آن تیمار دیگر
چه داند جان منکر این سخن را		که او را نیست آن دیدار دیگر
که منکر گفت سنایی خود همینست		سنایی گفت نی خروار دیگر
بدان خروار تو خروار منگر		گشا دو چشم عیسی وار دیگر

بگرد فتنه می‌گردی دگربار		لب بامست و مستی هوش می‌دار
کجا گردم دگر کو جای دیگر		که ما فی الدار غیر الله دیار
نگردد نقش جز بر کلک نقاش		بگرد نقطه گردد پای پرگار
چو تو باشی دل و جان کم نیاید		چو سر باشد بیاید نیز دستار
گرفتارست دل در قبضه حق		گرفته صعوه را بازی به منقار
ز منقارش فلک سوراخ سوراخ		ز چنگالش گران جانان سبکبار
رها کن این سخن‌ها را ندا کن		به مخموران که آمد شاه خمار
غم و اندیشه را گردن بریدند		که آمد دور وصل و لطف و ایثار
هلا ای ساربان اشتر بخوابان		از این خوشتر کجا باشد علف زار
چو مهمانان بدین دولت رسیدند		بیا ای خازن و بگشای انبار
شب مشتاق را روزی نیاید		چنین پنداشتی دیگر مپندار
خمش کن تا خموش ما بگوید		ویست اصل سخن سلطان گفتار

جفا از سر گرفتی یاد می‌دار		نکردی آن چه گفتی یاد می‌دار
نگفتی تا قیامت با تو جفتم		کنون با جور جفتی یاد می‌دار
مرا بیدار در شب‌های تاریک		رها کردی و خفتی یاد می‌دار
به گوش خصم می‌گفتی سخن‌ها		مرا دیدی نهفتی یاد می‌دار
نگفتی خار باشم پیش دشمن		چو گل با او شکفتی یاد می‌دار
گرفتم دامنت از من کشیدی		چنین کردی و رفتی یاد می‌دار
همی‌گویم عتابی من به نرمی		تو می‌گویی به زفتی یاد می‌دار
فتادی بارها دستت گرفتم		دگرباره بیفتی یاد می‌دار

مرا یارا چنین بی‌یار مگذار		ز من مگذر مرا مگذار مگذار
به زنهارت درآمد جان چاکر		مرا در هجر بی‌زنهار مگذار
طبیبی بلک تو عیسی وقتی		مرو ما را چنین بیمار مگذار
مرا گفتی که ما را یار غاری		چنین تنها مرا در غار مگذار
تو را اندک نماید هجر یک شب		ز من پرس اندک و بسیار مگذار
مینداز آتش اندک به سینه		که نبود آتش اندک خوار مگذار
دمم بگسست لیکن بار دیگر		ز من بشنو مرا این بار مگذار

منم از جان خود بیزار بیزار		اگر باشد تو را از بنده آزار
مرا خود جان و دل بهر تو باید		که قربان تو باشد ای نکوکار
ز آزار دلت گر چه نگویی		درون جان من پیداست آثار
بهار از من بگردد چون ندانم		چو در دل جای گلشن پر شود خار
گناهم پیش لطفت سجده آرد		که ای مسجود جان زنهار زنهار
گنه را لطف تو گوید که تا کی		گنه گوید بدو کاین بار این بار
تن و جانی که خاک تو نباشد		تن او سله باشد جان او مار
تو خورشیدی و مرغ روز خواهی		چو مرغ شب بیاید نبودش بار
چو برگیری تو رسم شب ز عالم		چه پرها برکند مرغ شب ای یار
به حق آن که لطف تو جهانست		که آن جا گم شود این چرخ دوار
به چشم جان چه دریا و چه صحرا		در آن عالم چه اقرار و چه انکار
به تنگی درفتد هرک از تو ماند		فروکن دست و او را زود بردار
به قصد از شمس تبریزی نگردم		چگونه زهر نوشد مرد هشیار

مرا اقبال خندانید آخر		عنان این سو بگردانید آخر
زمانی مرغ دل بربسته پر بود		بدادش پر و پرانید آخر
زهی باغی که خندانید از فضل		بدان ابری که گریانید آخر
زهی نصرت که مر اسلام را داد		زهی ملکی که استانید آخر
به چوگان وفا یک گوی زرین		در این میدان بغلطانید آخر
کمر بگشاد مریخ و بینداخت		سلح‌ها را بدرانید آخر
بخندد آسمان زیرا زمین را		خدا از خوف برهانید آخر

به ساقی درنگر در مست منگر		به یوسف درنگر در دست منگر
ایا ماهی جان در شست قالب		ببین صیاد را در شست منگر
بدان اصلی نگر کغاز بودی		به فرعی کان کنون پیوست منگر
بدان گلزار بی‌پایان نظر کن		بدین خاری که پایت خست منگر
همایی بین که سایه بر تو افکند		به زاغی کز کف تو جست منگر
چو سرو و سنبله بالاروش کن		بنفشه وار سوی پست منگر
چو در جویت روان شد آب حیوان		به خم و کوزه گر اشکست منگر
به هستی بخش و مستی بخش بگرو		منال از نیست و اندر هست منگر
قناعت بین که نرست و سبک رو		به طمع ماده آبست منگر
تو صافان بین که بر بالا دویدند		به دردی کان به بن بنشست منگر
جهان پر بین ز صورت‌های قدسی		بدان صورت که راهت بست منگر
به دام عشق مرغان شگرفند		به بومی که ز دامش رست منگر
به از تو ناطقی اندر کمین هست		در آن کاین لحظه خاموشست منگر

بگردان ساقیا آن جام دیگر		بده جان مرا آرام دیگر
به جان تو که امروزم ببینی		که صبرم نیست تا ایام دیگر
اگر یک ذره رحمت هست بر من		مکن تأخیر تا هنگام دیگر
خلاصم ده خلاصم ده خلاصی		که سخت افتاده‌ام در دام دیگر
اگر امروز در بر من ببندی		درافتم هر دمی از بام دیگر
مرا در دست اندیشه بمسپار		که اندیشه‌ست خون آشام دیگر
می خام ار نگردانی تو ساقی		مرا زحمت دهد صد خام دیگر
بگیر این دلق اگر چه وام دارم		گرو کن زود بستان وام دیگر
بنه نامم غلام دردنوشان		نمی‌خواهم خدایا نام دیگر

نگشتم از تو هرگز ای صنم سیر		ولیک از هجر گشتم دم به دم سیر
همی‌بینم رضایت در غم ماست		چگونه گردد این بی‌دل ز غم سیر
چه خون آشام و مستسقیست این دل		که چشمم می‌نگردد ز اشک و نم سیر
اگر سیری از این عالم بیا که		نگردد هیچ کس زان عالمم سیر
چو دیدم اتفاق عاشقانت		شدستم از خلاف و لا و لم سیر
ولی دردم تو اسرافیل جان‌ها		نیم از نفخ روح و زیر و بم سیر
چو بوی جام جان بر مغز من زد		شدم ای جان جان از جام جم سیر
چو بیشست آن جنون لحظه به لحظه		خسیس آن کو نگشت از بیش و کم سیر
چو دیدم کاس و طاس او شدستم		از این طشت نگون خم به خم سیر
خیال شمس تبریزی بیامد		ز عشق خال او گشتم ز غم سیر

در این سرما و باران یار خوشتر		نگار اندر کنار و عشق در سر
نگار اندر کنار و چون نگاری		لطیف و خوب و چست و تازه و تر
در این سرما به کوی او گریزیم		که مانندش نزاید کس ز مادر
در این برف آن لبان او ببوسیم		که دل را تازه دارد برف و شکر
مرا طاقت نماند از دست رفتم		مرا بردند و آوردند دیگر
خیال او چو ناگه در دل آید		دل از جا می‌رود الله اکبر

خداوند خداوندان اسرار		زهی خورشید در خورشید انوار
ز عشق حسن تو خوبان مه رو		به رقص اندر مثال چرخ دوار
چو بنمایی ز خوبی دست بردی		بماند دست و پای عقل از کار
گشاده ز آتش او آب حیوان		که آبش خوشترست ای دوست یا نار
از آن آتش بروییدست گلزار		و زان گلزار عالم‌های دل زار
از آن گل‌ها که هر دم تازه‌تر شد		نه زان گل‌ها که پژمردست پیرار
نتاند کرد عشقش را نهان کس		اگر چه عشق او دارد ز ما عار
یکی غاریست هجرانش پرآتش		عجب روزی برآرم سر از این غار
ز انکارت بروید پرده‌هایی		مکن در کار آن دلبر تو انکار
چو گرگی می‌نمودی روی یوسف		چون آن پرده غرض می‌گشت اظهار
ز جان آدمی زاید حسدها		ملک باش و به آدم ملک بسپار
غذای نفس تخم آن غرض‌هاست		چو کاریدی بروید آن به ناچار
نداند گاو کردن بانگ بلبل		نداند ذوق مستی عقل هشیار
نزاید گرگ لطف روی یوسف		و نی طاووس زاید بیضه مار
به طراری ربود این عمرها را		به پس فردا و فردا نفس طرار
همه عمرت هم امروزست لاغیر		تو مشنو وعده این طبع عیار
کمر بگشا ز هستی و کمر بند		به خدمت تا رهی زین نفس اغیار
نمازت کی روا باشد که رویت		به هنگام نمازست سوی بلغار
در آن صحرا بچر گر مشک خواهی		که می‌چرد در آن آهوی تاتار
نمی‌بینی تغیرها و تحویل		در افلاک و زمین و اندر آثار
کی داند جوهر خوبت بگردد		به خاکی کش ندارد سود غمخوار
چو تو خربنده باشی نفس خود را		به حلقه نازنینان باشی بس خوار
اگر خواهی عطای رایگانی		ز عالم‌های باقی ملک بسیار
چنان جامی که ویرانی هوش است		ز شمس حق و دین بستان و هش دار
خداوند خداوندان باقی		که نبودشان به مخدومیش انکار
ز لطف جان او رفته بکارت		چو دیدندنش ز جنت حور ابکار
اگر نه پرده رشک الهی		بپوشیدیش از دار و ز دیار
که سنگ و خاک و آب و باد و آتش		همه روحی شدندی مست و سیار
به بازار بتان و عاشقان در		ز نقش او بسوزد جمله بازار
دو ده دان هر دو کون دو جهان را		چه باشد ده که باشد اوش سالار
که روح القدس پایش می ببوسید		ندا آمد که پایش را میازار
چه کم عقلی بود آن کس که این را		برای جاه او گوید که مکثار
به حق آنک آن شیر حقیقی		چنین صید دلم کردست اشکار
که از تبریز پیغامی فرستی		که اینست لابه ما اندر اسحار

صد بار بگفتمت نگهدار		در خشم و ستیزه پا میفشار
بر چنگ وفا و مهربانی		گر زخمه زنی بزن به هنجار
دانی تو یقین و چون ندانی		کز زخمه سخت بسکلد یار
می‌بخش و مخسب کاین نه نیکوست		ما خفته خراب و فتنه بیدار
می‌گویم و می‌کنم نصیحت		من خشک دماغ و گفت و تکرار
می‌خندد بر نصیحت من		آن چشم خمار یار خمار
می‌گوید چشم او به تسخر		خوش می‌گویی بگو دگربار
از تو بترم اگر ننوشم		پوشیده نصیحت تو طرار
استیزه گرست و لاابالیست		کی عشوه خورد حریف خون خوار
خامش کن و از دیش مترسان		کز باغ خداست این سمن زار
خاموش که بی‌بهار سبزست		بی‌سبلت مهر جان و آذار

کی باشد اختری در اقطار		در برج چنین مهی گرفتار
آواره شده ز کفر و ایمان		اقرار به پیش او چو انکار
کس دید دلی که دل ندارد		با جان فنا به تیغ جان دار
من دیدم اگر کسی ندیدست		زیرا که مرا نمود دیدار
علم و عملم قبول او بس		ای من ز جز این قبول بیزار
گر خواب شبم ببست آن شه		بخشید وصال و بخت بیدار
این وصل به از هزار خوابست		از خواب مکن تو یاد زنهار
از گریه خود چه داند آن طفل		کاندر دل‌ها چه دارد آثار
می‌گرید بی‌خبر ولیکن		صد چشمه شیر از او در اسرار
بگری تو اگر اثر ندانی		کز گریه تست خلد و انهار
امشب کر و فر شهریاریش		اندر ده ماست شاه و سالار
نی خواب رها کند نه آرام		آن صبح صفا و شیر کرار

شب گشت ولیک پیش اغیار		روزست شب من از رخ یار
گر عالم جمله خار گیرد		ماییم ز دوست غرق گلزار
گر گشت جهان خراب و معمور		مستست دل و خراب دلدار
زیرا که خبر همه ملولیست		این بی‌خبریست اصل اخبار

نوریست میان شعر احمر		از دیده و وهم و روح برتر
خواهی خود را بدو بدوزی		برخیز و حجاب نفس بردر
آن روح لطیف صورتی شد		با ابرو و چشم و رنگ اسمر
بنمود خدای بی چگونه		بر صورت مصطفی پیمبر
آن صورت او فنای صورت		وان نرگس او چو روز محشر
هر گه که به خلق بنگریدی		گشتی ز خدا گشاده صد در
چون صورت مصطفی فنا شد		عالم بگرفت الله اکبر

نزدیک توام مرا مبین دور		پهلوی منی مباش مهجور
آن کس که بعید شد ز معمار		کی گردد کارهاش معمور
چشمی که ز چشم من طرب یافت		شد روشن و غیب بین و مخمور
هر دل که نسیم من بر او زد		شد گلشن و گلستان پرنور
بی من اگرت دهند شهدی		یک شهد بود هزار زنبور
بی من اگرت امیر سازند		باشی بتر از هزار مأمور
می‌های جهان اگر بنوشی		بی‌من نشود مزاج محرور
در برق چه نامه بر توان خواند		آخر چه سپاه آید از مور
خلقان برقند و یار خورشید		بی‌گفت تو ظاهرست و مشهور
خلقان مورند و ما سلیمان		خاموش صبور باش و مستور

ای یار شگرف در همه کار		عیاره و عاشق تو عیار
تو روز قیامتی که از تو		زیر و زبرست شهر و بازار
من زاری عاشقان چه گویم		ای معشوقان ز عشق تو زار
در روز اجل چو من بمیرم		در گور مکن مرا نگهدار
ور می‌خواهی که زنده گردیم		ما را به نسیم وصل بسپار
آخر تو کجا و ما کجاییم		ای بی‌تو حیات و عیش بی‌کار
از من رگ جان بریده بادا		گر بی‌تو رگیم هست هشیار
اندر ره تو دو صد کمین بود		نزدیک نمود راه و هموار
از گلشن روی تو شدم مست		بنهادم مست پای بر خار
رفتم سوی دانه تو چون مرغ		پرخون دیدم جناح و منقار
این طرفه که خوشترست زخمت		از هر دانه که دارد انبار
ای بی‌تو حرام زندگانی		ای بی‌تو نگشته بخت بیدار
خود بخت تویی و زندگی تو		باقی نامی و لاف و آزار
ای کرده ز دل مرا فراموش		آخر چه شود مرا به یاد آر
یک بار چو رفت آب در جوی		کی گردد چرخ طمع یک بار
خامش که ستیزه می‌فزاید		آن خواجه عشق را ز گفتار

انجیرفروش را چه بهتر		انجیرفروشی ای برادر
سرمست زییم مست میریم		هم مست دوان دوان به محشر
گر خاک شویم وگر بریزیم		ساقی با ماست بنده پرور
خاکش خوش باد کوست عاشق		خاکش ز شراب جان مخمر
آن خاک شکوفه کرد یعنی		مستیم از این سر و از آن سر
مهتر چو خراب گشت و خوش شد		خاکست خرابتر ز مهتر
خاکی گشتی چو مست گشتی		ملاح تو برکشید لنگر
خود لنگر ما گسست کلی		هر لوح جدا ز لوح دیگر
از بند و ز غرقه بازرستند		هر تخته کشتی است رهبر
چون خوش نبود چنین خرابی		بگشای دو چشم عقل و بنگر

انجیرفروش را چه بهتر		انجیرفروشی ای برادر
ماییم معاشران دولت		هین بر کف ما نهید ساغر
ای ساقی ماه روی زیبا		ای جمله مراد تو میسر
از روی تو تاب یافت خورشید		وز بال تو برپرید جعفر
ماییم بلای دی چشیده		چون باغ ز زخم دی مزعفر
بشنو ز بهار نو سقاهم		در جام کن آن شراب احمر
لوح دل را ز غم فروشوی		ای شاه مطهر مطهر
ای تو همه را ولی نعمت		بر ما ز همه کسان فزونتر
در سایه‌ات ای درخت طوبی		ما راست سعادت مکرر
بر عشق و جمال دوست وقفیم		وز جمله کارها محرر
بر هر که گزید خدمت تو		شد منصب سلطنت مقرر
آن کس که بود مرید خورشید		چون نبود همچو مه منور
مخمور شدند قوم و تشنه		درده می و زین حدیث بگذر
جان را بده از مزوره خویش		تا نبود صحتش مزور
یک قوم همی‌رسند مهمان		امروز مقدم و مأخر
ما گاو و شتر کنیم قربان		از بهر قدوم هر برادر
چه گاو که می‌سزد به قربان		از بهر مبشر آن مبشر
تو نیز شتردلی رها کن		اشترواری فرست شکر
شکر گفتم قدح نگفتم		در نقل بود نبیذ مضمر
ور این نکنی خموش گردم		دانی چه کنم خموشی اندر

دارد درویش نوش دیگر		و اندر سر و چشم هوش دیگر
در وقت سماع صوفیان را		از عرش رسد خروش دیگر
تو صورت این سماع بشنو		کایشان دارند گوش دیگر
صد دیگ به جوش هست این جا		دارد درویش جوش دیگر
همزانوی آنک تش نبینی		سرمست ز می فروش دیگر
درویش ز دوش باز مست است		غیر شب و روز دوش دیگر
ماییم چو جان خموش و گویا		حیران شده در خموش دیگر

آخر کی شود از آن لقا سیر		آخر کی شود ز باغ ما سیر
ای عدل تو کرده چرخ را سبز		وی لطف تو کرده باغ را سیر
رو بنمایید ای ظریفان		کز جان خودیم بی‌شما سیر
آن نقل هزارمن بریزید		تا گردد هر کجا گدا سیر
در بزم رضای تست نقلی		وز وی دل و چشم انبیا سیر
کی گردد سیر ماهی از آب		کی گردد خلق از خدا سیر
مشتاب مرو که کیمیایی		تا مس بچرد ز کیمیا سیر
خوانی دگرست غیر این خوان		تا لوت خورند اولیا سیر
تا ذوق جفاش دید جانم		در عشق جفاست از وفا سیر
کز ملکت سیر شد سلیمان		و ایوب نگشت از بلا سیر
چه مکر و چه نعل باژگونه‌ست		خود گرسنه نادرست یا سیر
خاموش کن و دغا رها کن		آخر نشدی از این دغا سیر

گفتی که زیان کنی زیان گیر		گفتی که تو ملحدی چنان گیر
گفتی که تو روبهی نه‌ای شیر		ما را سقط همه سگان گیر
گفتی که ز دل خبر نداری		ای مونس دل مرا زبان گیر

عاشقی در خشم شد از یار خود معشوق وار		گازری در خشم گشت از آفتاب نامدار
وانگهان چون گازری از گازران درویشتر		وانگهان چون آفتابی آفتاب هر دیار
ناز گازر چون بدید آن آفتاب از لطف خود		ابر پیش آورد اینک گازری با کار و بار
گفت تا گازر نخندد من برون نایم ز ابر		تا دل او خوش نگردد من نباشم برقرار
دسته دسته جامه‌های گازران از کار ماند		تا پدید آید که گازر اختیارست اختیار
هر کی باشد عاشق آن آفتاب از جان و دل		سر ز خاک پای گازر برندارد زینهار
گویم آن گازر که باشد شمس تبریزی و بس		کز برای او برآید آفتاب از هر کنار

عرض لشکر می‌دهد مر عاشقان را عشق یار		زندگان آن جا پیاده کشتگان آن جا سوار
عارض رخسار او چون عارض لشکر شدست		زخم چشم و چشم زخم عاشقان را گوش دار
آفتابا شرم دار از روی او در ابر رو		ماه تابان از چنان رخ الحذار و الحذار
چون به لشکرگاه عشق آیی دو دیده وام کن		وانگهان از یک نظر آن وام‌ها را می‌گزار
جز خمار باده جان چشم را تدبیر نیست		باده جان از که گیری زان دو چشم پرخمار
چون تو پای لنگ داری گو پر از خلخال باش		گوش کر را سود نبود از هزاران گوشوار
گر عصا را تو بدزدی از کف موسی چه سود		بازوی حیدر بباید تا براند ذوالفقار
دست عیسی را بگیر و سرمه چوب از وی مدزد		تا ببینی کار دست و تا ببینی دست کار
گر ندانی کرد آن سو زیرزیرک می‌نگر		نی به چشم امتحانی بل به چشم اعتبار
زانک آن سو در نوازش رحمتی جوشیده است		شمس تبریزیش گویم یا جمال کردگار

چون نبینم من جمالت صد جهان خود دیده گیر		چون حدیث تو نباشد سر سر بشنیده گیر
ای که در خوابت ندیده آدم و ذریتش		از کی پرسم وصف حسنت از همه پرسیده گیر
چون نباشم در وصالت ای ز بینایان نهان		در بهشت و حور و دولت تا ابد باشیده گیر
چون نبینم خشم و ناز شکرینت هر دمی		بر سر شاهان معنی مر مرا نازیده گیر
چونک ابر هجر تو ماه تو را پوشیده کرد		صد هزاران در و گوهر بر سرم باریده گیر
چونک مستان را نباشد شمع و شاهد روی تو		صد هزاران خم باده هر طرف جوشیده گیر
خضر بی‌من گر ببیند روی تو ای وای من		ور نبیند آب حیوان هر دمش نوشیده گیر
چون فنا خواهد شدن این ساحره دنیای دون		تخت و بخت و گنج و عالم را به من بخشیده گیر
در ازل جان‌های صدیقان نثار روی تو		چونک رویت را نبینم خود نثاری چیده گیر
این عزیز مصر جانم تا نبیند روی تو		هر دو روزی یوسفی شکرلبی بخریده گیر
ای خروشیده ز دردم سنگ و آهن دم به دم		چون نجست از سنگ و آهن برق بخروشیده گیر
یک شب این دیوانه را مهمان آن زنجیر کن		ور بژولاند سر زلف تو را ژولیده گیر
ور جهان در عشق تو بدگوی من شد باک نیست		صد دروغ و افترا بر صادقی بافیده گیر
با فراقت از دو عالم چون منم مظلومتر		گر بنالد ظالم از مظلوم تو نالیده گیر
چون نلافم شمس تبریز از سگان کوی تو		بر سر شیران عالم مر مرا لافیده گیر

عزم رفتن کرده‌ای چون عمر شیرین یاد دار		کرده‌ای اسب جدایی رغم ما زین یاد دار
بر زمین و چرخ روید مر تو را یاران صاف		لیک عهدی کرده‌ای با یار پیشین یاد دار
کرده‌ام تقصیرها کان مر تو را کین آورد		لیک شب‌های مرا ای یار بی‌کین یاد دار
قرص مه را هر شبی چون بر سر بالین نهی		آنک کردی زانوی ما را تو بالین یاد دار
همچو فرهاد از هوایت کوه هجران می‌کنم		ای تو را خسرو غلام و صد چو شیرین یاد دار
بر لب دریای چشمم دیده‌ای صحرای عشق		پر ز شاخ زعفران و پر ز نسرین یاد دار
التماس آتشینم سوی گردون می‌رود		جبرئیل از عرش گوید یا رب آمین یاد دار
شمس تبریزی از آن روزی که دیدم روی تو		دین من شد عشق رویت مفخر دین یاد دار

مطربا در پیش شاهان چون شدستی پرده دار		برمدار اندر غزل جز پرده‌های شاهوار
بندگانشان دلخوشان و بندگیشان بی‌نشان		خوان‌هاشان بی‌خمیر و باده‌هاشان بی‌خمار
دیده بینای مطلق در میان خلق و حق		از همه خلقش گزیر و بر همه فرمان گزار
همچو خور عالم فروز و همچو گردون سرفراز		هم کلید هشت جنت هم برون از پنج و چار
سجده آرد پیش ایشان بانماز و بی‌نماز		پیش ایشان سبز گردد شوره خاک و سبزه زار

یا ربا این لطف‌ها را از لبش پاینده دار		او همه لطفست جمله یا ربش پاینده دار
ای بسی حق‌ها که دارد بر شب تاریک ماه		ای خدای روز و شب تو بر شبش پاینده دار
هست منزل‌های خوش مر روح را از مذهبش		ای خدایا روح را بر مذهبش پاینده دار
طفل جان در مکتبش استاد استادان شدست		ای خدا این طفل را در مکتبش پاینده دار
لشکر دین را ز شاهم شمس تبریزی ضیاست		ای خدایا تا ابد بر موکبش پاینده دار

مرحبا ای جان باقی پادشاه کامیار		روح بخش هر قران و آفتاب هر دیار
این جهان و آن جهان هر دو غلام امر تو		گر نخواهی برهمش زن ور همی‌خواهی بدار
تابشی از آفتاب فقر بر هستی بتاب		فارغ آور جملگان را از بهشت و خوف نار
وارهان مر فاخران فقر را از ننگ جان		در ره نقاش بشکن جمله این نقش و نگار
قهرمانی را که خون صد هزاران ریخته‌ست		ز آتش اقبال سرمد دود از جانش برآر
آن کسی دریابد این اسرار لطفت را که او		بی‌وجود خود برآید محو فقر از عین کار
بی‌کراهت محو گردد جان اگر بیند که او		چون زر سرخست خندان دل درون آن شرار
ای که تو از اصل کان زر و گوهر بوده‌ای		پس تو را از کیمیاهای جهان ننگست و عار
جسم خاک از شمس تبریزی چو کلی کیمیاست		تابش آن کیمیا را بر مس ایشان گمار

سر برآور ای حریف و روی من بین همچو زر		جان سپر کردم ولیکن تیر کم زن بر سپر
این جگر از تیرها شد همچو پشت خارپشت		رحم کردی عشق تو گر عشق را بودی جگر
من رها کردم جگر را هرچ خواهد گو بشو		بر دهانم زن اگر من زین سخن گویم دگر
بنده ساقی عشقم مست آن دردی درد		گوشه‌ای سرمست خفتم فارغم از خیر و شر
گر بیاید غم بگویم آنک غم می‌خورد رفت		رو به بازار و ربابی از برای من بخر

نیشکر باید که بندد پیش آن لب‌ها کمر		خسروی باید که نوشم زان لب شیرین شکر
بلک دریاییست عشق و موج رحمت می‌زند		ابر بفرستد به دوران و به نزدیکان گهر
صد سلام و بندگی ای جان از این مستان بخوان		جام زرین پیش آر و سیم بر ای سیمبر
پشت آنی تو که پشتش از غم و محنت شکست		آب آنی که ندارد هیچ آبی بر جگر
پخته شد نان دلی کز تف عشق تو بسوخت		شد زبردست ابد آن کز تو شد زیر و زبر
زان سر مستانش رست از خنجر قصاب مرگ		که نبودند اندر این سودا چو ساطوری دوسر
می بیار ای عشق بهر جان فرزندان خویش		محو کن اندیشه‌ها را زان شراب چون شرر
دی بدادی آنچ دادی جمع را ای میرداد		بخش امروزینه کو ای هر دمی بخشنده تر
بس کن و پرده دگر زن تا نگردد کس ملول		می پر از باغی به باغی این چنین کن پرشکر

در سماع عاشقان زد فر و تابش بر اثیر		گر سماع منکران اندرنگیرد گو مگیر
قسمت حقست قومی در میان آفتاب		پای کوبانند و قومی در میان زمهریر
قسمت حقست قومی در میان آب شور		تلخ و غمگینند و قومی در میان شهد و شیر
نوبت الفقر فخری تا قیامت می‌زنند		تو که داری می‌خور و می‌ده شب و روز ای فقیر
فقر را در نور یزدان جو مجو اندر پلاس		هر برهنه مرد بودی مرد بودی نیز سیر
بانگ مرغان می‌رسد بر می‌فشانی پر و بال		لیک اگر خواهی بپری پای را برکش ز قیر
عقل تو دربند جان و طبع تو دربند نان		مغزها اندر خمار و دست‌ها اندر خمیر
عارفا گر کاهلی آمد قران کاهلان		جاء نصرالله آمد ابشروا جاء البشیر
گرمی خود را دگر جا خرج کردی ای جوان		هر کی آن جا گرم باشد این طرف باشد زحیر
گرمیی با سردیی و سردیی با گرمیی		چونک آن جا گرم بودی سردی این جا ناگزیر
لیک نومیدی رها کن گرمی حق بی‌حدست		پیش این خورشید گرمی ذره‌ای باشد سعیر
همچو مغناطیس می‌کش طالبان را بی‌زبان		بس بود بسیار گفتی ای نذیر بی‌نظیر

گر به خلوت دیدمی او را به جایی سیر سیر		بی‌رقیبش دادمی من بوسه‌هایی سیر سیر
بس خطاها کرده‌ام دزدیده لیکن آرزوست		با لب ترک خطا روزی خطایی سیر سیر
تا یکی عشرت ببیند چرخ کو هرگز ندید		عشرت کدبانوی با کدخدایی سیر سیر
یک به یک بیگانگان را از میان بیرون کنید		تا کنارم گیرد آن دم آشنایی سیر سیر
دست او گیرم به میدان اندرآیم پای کوب		می‌زنم زان دست با او دست و پایی سیر سیر
ای خوشا روزی که بگشاید قبا را بند بند		تا کشم او را برهنه بی‌قبایی سیر سیر
در فراق شمس تبریزی از آن کاهید تن		تا فزاید جان‌ها را جان فزایی سیر سیر

معده را پر کرده‌ای دوش از خمیر و از فطیر		خواب آمد چشم پر شد کنچ می‌جستی بگیر
بعد پرخوردن چه آید خواب غفلت یا حدث		یار بادنجان چه باشد سرکه باشد یا که سیر
سوز اگر از روح خواهی خواجه کم کن لقمه را		گوز اگر مفتوح خواهی کاسه را در پیش گیر
ای خدا جان را پذیرا کن ز رزق پاک خویش		تا نماند چون سگان مردار هر لقمه پذیر
وقت روزه از میان دل برآید ناله زار		بعد خوردن از ره زیرین گشاید پرده زیر

گر خورد آن شیر عشقت خون ما را خورده گیر		ور سپارم هر دمی جان دگر بسپرده گیر
سردهم این دم توی می بی‌محابا می‌خورم		گر کسی آید برد دستار و کفشم برده گیر
گر بگوید هوشیاری زرق را پرورده‌ای		با چنین برقی پیاپی زرق را پرورده گیر
جان من طغرای باقی دارد اندر دست خویش		صورتم امروز و فرداییست او را مرده گیر
از خدا دریا همی‌خواهی و مار خشکیی		چون تو ماهی نیستی دریا به دست آورده گیر
غوره افشاری و گویی من ریاضت می‌کنم		چونک میخواره نه‌ای رو شیره افشرده گیر
صوفیان صاف را گویی که دردی خورده‌اند		صوفیان را صاف می‌دارد تو بستان درده گیر
هر شکوفه کز می ما نیست خندان بر درخت		گر چه او تازه‌ست و خندان هم کنون پژمرده گیر
شمس تبریزی تو خورشیدی و از تو چاره نیست		چونک بی‌تو شب بود استاره‌ها بشمرده گیر

خوی بد دارم ملولم تو مرا معذور دار		خوی من کی خوش شود بی‌روی خوبت ای نگار
بی‌تو هستم چون زمستان خلق از من در عذاب		با تو هستم چون گلستان خوی من خوی بهار
بی‌تو بی‌عقلم ملولم هر چه گویم کژ بود		من خجل از عقل و عقل از نور رویت شرمسار
آب بد را چیست درمان باز در جیحون شدن		خوی بد را چیست درمان بازدیدن روی یار
آب جان محبوس می‌بینم در این گرداب تن		خاک را بر می‌کنم تا ره کنم سوی بحار
شربتی داری که پنهانی به نومیدان دهی		تا فغان در ناورد از حسرتش اومیدوار
چشم خود ای دل ز دلبر تا توانی برمگیر		گر ز تو گیرد کناره ور تو را گیرد کنار

گرم در گفتار آمد آن صنم این الفرار		بانگ خیزاخیز آمد در عدم این الفرار
صد هزاران شعله بر در صد هزاران مشعله		کیست بر در کیست بر در هم منم این الفرار
از درون نی آن منم گویان که بر در کیست آن		هم منم بر در که حلقه می‌زنم این الفرار
هر که پندارد دو نیمم پس دو نیمش کرد قهر		ور یکی ام پس هم آب و روغنم این الفرار
چون یکی باشم که زلفم صد هزاران ظلمتست		چون دو باشم چونک ماه روشنم این الفرار
گرد خانه چند جویی تو مرا چون کاله دزد		بنگر این دزدی که شد بر روزنم این الفرار
زین قفس سر را ز هر سوراخ بیرون می‌کنم		سوی وصلت پر خود را می‌کنم این الفرار
در درون این قفس تن در سر سودا گداخت		وز قفس بیرون به هر دم گردنم این الفرار
بی‌می از شمس الحق تبریز مست گفتنم		طوطیم یا بلبلم یا سوسنم این الفرار

آینه چینی تو را با زنگی اعشی چه کار		کر مادرزاد را با ناله سرنا چه کار
هر مخنث از کجا و ناز معشوق از کجا		طفلک نوزاد را با باده حمرا چه کار
دست زهره در حنی او کی سلحشوری کند		مرغ خاکی را به موج و غره دریا چه کار
بر سر چرخی که عیسی از بلندی بو نبرد		مر خرش را ای مسلمانان بر آن بالا چه کار
قوم رندانیم در کنج خرابات فنا		خواجه ما را با جهاز و مخزن و کالا چه کار
صد هزاران ساله از دیوانگی بگذشته‌ایم		چون تو افلاطون عقلی رو تو را با ما چه کار
با چنین عقل و دل آیی سوی قطاعان راه		تاجر ترسنده را اندر چنین غوغا چه کار
زخم شمشیرست این جا زخم زوبین هر طرف		جمع خاتونان نازک ساق رعنا را چه کار
رستمان امروز اندر خون خود غلطان شدند		زالکان پیر را با قامت دوتا چه کار
عاشقان را منبلان دان زخم خوار و زخم دوست		عاشقان عافیت را با چنین سودا چه کار
عاشقان بوالعجب تا کشته‌تر خود زنده تر		در جهان عشق باقی مرگ را حاشا چه کار
وانگهی این مست عشق اندر هوای شمس دین		رفته تبریز و شنیده رو تو را آن جا چه کار
از ورای هر دو عالم بانگ آید روح را		پس تو را با شمس دین باقی اعلا چه کار

لحظه لحظه می برون آمد ز پرده شهریار		باز اندر پرده می‌شد همچنین تا هشت بار
ساعتی بیرونیان را می‌ربود از عقل و دل		ساعتی اهل حرم را می‌ببرد از هوش و کار
دفتری از سحر مطلق پیش چشمش باز بود		گردشی از گردش او در دل هر بی‌قرار
گاه از نوک قلم سوداش نقشی می‌کشید		گاه از سرنای عشقش عقل مسکین سنگسار
چونک شب شد ز آتش رخسار شمعی برفروخت		تا دو صد پروانه جان را پدید آمد مدار
چون ز شب نیمی بشد مستان همه بیخود شدند		ما بماندیم و شب و شمع و شراب و آن نگار
مای ما هم خفته بود و برده زحمت از میان		مای ما با مای او گشته کنار اندر کنار
چون سحر این مای ما مشتاق آن ما گشته بود		ما درآمد سایه وار و شد برون آن مای یار
شمس تبریزی برفت اما شعاع روی او		هر طرف نوری دهد آن را که هستش اختیار

از کنار خویش یابم هر دمی من بوی یار		چون نگیرم خویش را من هر شبی اندر کنار
دوش باغ عشق بودم آن هوس بر سر دوید		مهر او از دیده برزد تا روان شد جویبار
هر گل خندان که رویید از لب آن جوی مهر		رسته بود از خار هستی جسته بود از ذوالفقار
هر درخت و هر گیاهی در چمن رقصان شده		لیک اندر چشم عامه بسته بود و برقرار
ناگهان اندررسید از یک طرف آن سرو ما		تا که بیخود گشت باغ و دست بر هم زد چنار
رو چو آتش می‌چو آتش عشق آتش هر سه خوش		جان ز آتش‌های درهم پرفغان این الفرار
در جهان وحدت حق این عدد را گنج نیست		وین عدد هست از ضرورت در جهان پنج و چار
صد هزاران سیب شیرین بشمری در دست خویش		گر یکی خواهی که گردد جمله را در هم فشار
صد هزاران دانه انگور از حجاب پوست شد		چون نماند پوست ماند باده‌های شهریار
بی‌شمار حرف‌ها این نطق در دل بین که چیست		ساده رنگی نیست شکلی آمده از اصل کار
شمس تبریزی نشسته شاهوار و پیش او		شعر من صف‌ها زده چون بندگان اختیار

شادیی کان از جهان اندر دلت آید مخر		شادیی کان از دلت آید زهی کان شکر
بازخر جان مرا زین هر دو فراش ای خدا		پهلوی اصحاب کهفم خوش بخسبان بی‌خبر
سایه شادیست غم غم در پی شادی دود		ترک شادی کن که این دو نسکلد از همدگر
در پی روزست شب و اندر پی شادیست غم		چون بدیدی روز دان کز شب نتان کردن حذر
تا پی غم می‌دوی شادی پی تو می‌دود		چون پی شادی روی تو غم بود بر ره گذر
یاد می‌کن آن نهنگی را که ما را درکشد		تا نماند فهم و وهم و خوب و زشت و خشک و تر
همچو شمع نخل بندان کآتشش در خود کشد		کاغذ پرنقش و صورت درفتد در آب در

بهر شهوت جان خود را می‌دهی همچون ستور		وز برای جان خود که می‌دهی وانگه به زور
می‌ستانی از خسان تا وادهی ده چارده		در هوای شاهدی و لقمه‌ای ای بی‌حضور
آن سبدکش می‌کشد آن لقمه‌ها را تون به تون		می‌دواند مرده کش مر شاهدت را گور گور
لقمه‌ات مردار آمد شاهدت هم مرده‌ای		در میان این دو مرده چون نمی‌باشی نفور
چشم آخر را ببند و چشم آخر برگشا		آخر هر چیز بنگر تا بگیرد چشم نور

ساقیا هستند خلقان از می ما دور دور		زان جمال و زان کمال و فر و سیما دور دور
گر چه پیر کهنه‌ای در حکمت و ذوق و صفا		از شراب صاف ما هستی تو پیرا دور دور
چونک بینایان نمی‌بینند رنگ جام را		عقل خود داند که باشد جان اعمی دور دور
چون صریح و رمز قاضی می‌نداند جان او		دور باشد از دل او رمز و ایما دور دور
تا نبرد تیغ شمس الحق زنار تو را		جان تو باشد از آن لطف و چلیپا دور دور
تا ز خوبی بتان خالی نگردد جان تو		باشی از رخسار آن دلدار زیبا دور دور
گر چه اندر بزم شاهان تو بدی سرده ولیک		چون در این بزم اندرآیی باشی این جا دور دور
تو شنیدی قرب موسی طور سینا نور حق		در حضور خضر بود آن طور سینا دور دور
سقف مینا گر چه بس عالیست پیش چشم تو		لیک پیش رفعتش بد سقف مینا دور دور
ای گران جان یا سبک شو یا برو از بزم ما		یا مکن مانند خود از عیش ما را دور دور
مطرب عشاق بهر من زن این نادر نوا		زانک هست از گوش کر این بانگ سرنا دور دور

ای صبا حالی ز خد و خال شمس الدین بیار		عنبر و مشک ختن از چین به قسطنطین بیار
گر سلامی از لب شیرین او داری بگو		ور پیامی از دل سنگین او داری بیار
سر چه باشد تا فدای پای شمس الدین کنم		نام شمس الدین بگو تا جان کنم بر او نثار
خلعت خیر و لباس از عشق او دارد دلم		حسن شمس الدین دثار و عشق شمس الدین شعار
ما به بوی شمس دین سرخوش شدیم و می‌رویم		ما ز جام شمس دین مستیم ساقی می میار
ما دماغ از بوی شمس الدین معطر کرده‌ایم		فارغیم از بوی عود و عنبر و مشک تتار
شمس دین بر دل مقیم و شمس دین بر جان کریم		شمس دین در یتیم و شمس دین نقد عیار
من نه تنها می‌سرایم شمس دین و شمس دین		می‌سراید عندلیب از باغ و کبک از کوهسار
حسن حوران شمس دین و باغ رضوان شمس دین		عین انسان شمس دین و شمس دین فخر کبار
روز روشن شمس دین و چرخ گردان شمس دین		گوهر کان شمس دین و شمس دین لیل و نهار
شمس دین جام جمست و شمس دین بحر عظیم		شمس دین عیسی دم است و شمس دین یوسف عذار
از خدا خواهم ز جان خوش دولتی با او نهان		جان ما اندر میان و شمس دین اندر کنار
شمس دین خوشتر ز جان و شمس دین شکرستان		شمس دین سرو روان و شمس دین باغ و بهار
شمس دین نقل و شراب و شمس دین چنگ و رباب		شمس دین خمر و خمار و شمس دین هم نور و نار
نی خماری کز وی آید انده و حزن و ندم		آن خمار شمس دین کز وی فزاید افتخار
ای دلیل بی‌دلان و ای رسول عاشقان		شمس تبریزی بیا زنهار دست از ما مدار

عقل بند ره روان و عاشقانست ای پسر		بند بشکن ره عیان اندر عیانست ای پسر
عقل بند و دل فریب و تن غرور و جان حجاب		راه از این جمله گرانی‌ها نهانست ای پسر
چون ز عقل و جان و دل برخاستی بیرون شدی		این یقین و این عیان هم در گمانست ای پسر
مرد کو از خود نرفتست او نه مردست ای پسر		عشق کان از جان نباشد آفسانست ای پسر
سینه خود را هدف کن پیش تیر حکم او		هین که تیر حکم او اندر کمانست ای پسر
سینه‌ای کز زخم تیر جذبه او خسته شد		بر جبین و چهره او صد نشانست ای پسر
گر روی بر آسمان هفتمین ادریس وار		عشق جانان سخت نیکونردبانست ای پسر
هر طرف که کاروانی نازنازان می‌رود		عشق را بنگر که قبله کاروانست ای پسر
سایه افکندست عشقش همچو دامی بر زمین		عشق چون صیاد او بر آسمانست ای پسر
عشق را از من مپرس از کس مپرس از عشق پرس		عشق در گفتن چو ابر درفشانست ای پسر
ترجمانی من و صد چون منش محتاج نیست		در حقایق عشق خود را ترجمانست ای پسر
عشق کار خفتگان و نازکان نرم نیست		عشق کار پردلان و پهلوانست ای پسر
هر کی او مر عاشقان و صادقان را بنده شد		خسرو و شاهنشه و صاحب قرانست ای پسر
این جهان پرفسون از عشق تا نفریبدت		کاین جهان بی‌وفا از تو جهانست ای پسر
بیت‌های این غزل گر شد دراز از وصل‌ها		پرده دیگر شد ولی معنی همانست ای پسر
هین دهان بربند و خامش کن از این پس چون صدف		کاین زیانت در حقیقت خصم جانست ای پسر

هله زیرک هله زیرک هله زیرک زوتر		هله کز جنبش ساقی بدود باده به سر بر
بدود روح پیاده سر گنجینه گشاده		رخ چون زهره نهاده غلطی روی قمر بر
هله منشین و میاسا بهل این صبر و مواسا		بگزین جهد و مقاسا که چو دیکم به شرر بر
اگرم عشوه پرستی سر هر راه نبستی		شب من روز شدستی زده رایت به سحر بر
هله برجه هله برجه که ز خورشید سفر به		قدم از خانه به در نه همگان را به سفر بر
سفر راه نهان کن سفر از جسم به جان کن		ز فرات آب روان کن بزن آن آب خضر بر
دم بلبل چو شنیدی سوی گلزار دویدی		چو بدان باغ رسیدی بدو اکنون به شجر بر
به شجر بر هله برگو مثل فاخته کوکو		که طلبکار بدین خو نزند کف به خبر بر

مه روزه اندرآمد هله ای بت چو شکر		گه بوسه است تنها نه کنار و چیز دیگر
بنشین نظاره می‌کن ز خورش کناره می‌کن		دو هزار خشک لب بین به کنار حوض کوثر
اگر آتش است روزه تو زلال بین نه کوزه		تری دماغت آرد چو شراب همچو آذر
چو عجوزه گشت گریان شه روزه گشت خندان		دل نور گشت فربه تن موم گشت لاغر
رخ عاشقان مزعفر رخ جان و عقل احمر		منگر برون شیشه بنگر درون ساغر
همه مست و خوش شکفته رمضان ز یاد رفته		به وثاق ساقی خود بزدیم حلقه بر در
چو بدید مست ما را بگزید دست‌ها را		سر خود چنین چنین کرد و بتافت روز معشر
ز میانه گفت مستی خوش و شوخ و می‌پرستی		که کی گوید اینک روزه شکند ز قند و شکر
شکر از لبان عیسی که بود حیات موتی		که ز ذوق باز ماند دهن نکیر و منکر
تو اگر خراب و مستی به من آ که از منستی		و اگر خمار یاری سخنی شنو مخمر
چو خوشی چه خوش نهادی به کدام روز زادی		به کدام دست کردت قلم قضا مصور
تن تو حجاب عزت پس او هزار جنت		شکران و ماه رویان همه همچو مه مطهر
هله مطرب شکرلب برسان صدا به کوکب		که ز صید بازآمد شه ما خوش و مظفر
ز تو هر صباح عیدی ز تو هر شبست قدری		نه چو قدر عامیانه که شبی بود مقدر
تو بگو سخن که جانی قصصات آسمانی		که کلام تست صافی و حدیث من مکدر

همه صیدها بکردی هله میر بار دیگر		سگ خویش را رها کن که کند شکار دیگر
همه غوطه‌ها بخوردی همه کارها بکردی		منشین ز پای یک دم که بماند کار دیگر
همه نقدها شمردی به وکیل درسپردی		بِشِنو از این محاسب عدد و شمار دیگر
تو بسی سمن بران را به کنار درگرفتی		نفسی کنار بگشا بنگر کنار دیگر
خُنُک آن قماربازی که بباخت آن چه بودش		بِنَماند هیچش اِلّا هوس قمار دیگر
تو به مرگ و زندگانی هله تا جز او ندانی		نه چو روسپی که هر شب کشد او بیار دیگر
نظرش به سوی هر کس به مثال چشم نرگس		بُوَدش ز هر حریفی طرب و خمار دیگر
همه عمر خوار باشد چو بر دو یار باشد		هله تا تو رو نیاری سوی پشت دار دیگر
که اگر بتان چنین‌اند ز شه تو خوشه چینند		نَبُدست مرغ جان را به جز او مطار دیگر

هله زیرک هله زیرک هله زیرک زوتر		هله کز جنبش تو کار همه نیکوتر
بدوان از پی مردان بنگر از چپ و راست		جسته از سنگ ستاره ز قمر مه روتر
یک به یک پیش تو آیند چو از جا بروی		همچو من بسته کمرها ز شکر خوش خوتر
در گلشن بگشاید ز درون صورت عشق		صورتش چون گل سرخ از گل تر خوش بوتر
عشق داوود شود آهن از او نرم شود		شیر آهو شود آن جا و از او آهوتر
هر یکی ذره شود عیسی و عیسی نفسی		مرگ جان‌بخش شود بلک ز جان دلجوتر
اندر آن حال اگر ماه ببوسد لب تو		گوییش خیز برو از بر ما آن سوتر
دل من پرسخنست ار چه دهان بربستم		تا بگوید خردی کوست ز ما خوشگوتر

بده آن باده به ما باده به ما اولیتر		هر چه خواهی بکنی لیک وفا اولیتر
سر مردان چه کند خوبتر از سجده تو		مسجد عیسی ز جان سقف سما اولیتر
یک فسون خوان صنما در دل مجنون بردم		غنج‌های چو صبی را نه صبا اولیتر
عقل را قبله کند آنک جمال تو ندید		در کف کور ز قندیل عطا اولیتر
تو عطا می ده و از چرخ ندا می‌آید		که ز دریا و ز خورشید عطا اولیتر
لطف‌ها کرده‌ای امروز دو تا کن آن را		چونک در چنگ نیایی تو دوتا اولیتر
چونک خورشید برآید بگریزد سرما		هر کی سردست از او پشت و قفا اولیتر
تا بدیدم چمنت ز آب و گیا ببریدم		آن ستورست که در آب و گیا اولیتر
سادگی را ببرد گر چه سخن نقش خوشست		بر رخ آینه از نقش صفا اولیتر
صورت کون تویی آینه کون تویی		داد آینه به تصویر بقا اولیتر
خمش این طبل مزن تیغ بزن وقت غزاست		طبل اگر پشت سپاهست غزا اولیتر

سر فروکن به سحر کز سر بازار نظر		طبله کالبد آورده‌ام آخر بنگر
بر سر کوی تو پرطبله من بین و بخر		شانه‌ها و شبه‌ها و سره روغن‌ها تر
شبه من غم تو روغن من مرهم تو		شانه‌ام محرم آن زلف پر از فتنه و شر
از فراقت تلفم گشته خیالت علفم		که دلم را شکمی شد ز تو پرجوع بقر
من ندانم چه کسم کز شکرت پرهوسم		ای مگس‌ها شده از ذوق شکرهات شکر
پرده بردار صبا از بر آن شهره قبا		تا ز سیمین بر او گردد کارم همه زر
چند گویی تو بجو یار وزو دست بشو		در دو عالم نبود یار مرا یار دگر
چون خرد ماند و دل با من ای خواجه بهل		ماه و خورشید که دیدست در اعضای بشر
چون که در جان منی شسته به چشمان منی		شمس تبریز خداوند تو چونی به سفر

هین که آمد به سر کوی تو مجنون دگر		هین که آمد به تماشای تو دل خون دگر
عاشق روی تو را گنبد گردون نکشد		مگرش جای دهی بر سر گردون دگر
عاشق تو نخورد حیله و افسون کسی		تو بخوان و تو بدم بر دلش افسون دگر
عشق روی تو به شش سوی جهان دام دلست		که ندیدند چنان رخ رخ گلگون دگر
رحمتی کن تو بر آن مرغ که در دام افتاد		که ندارد چو تو شاهنشه بی‌چون دگر
کو در این خانه یکی سوخته مفتونی		که به شب‌ها شنود ناله مفتون دگر
از پس نیشکرت اشک چو اطلس بارم		چاره‌ام نیست جز این اطلس و اکسون دگر

صنما این چه گمانست فرودست حقیر		تا بدین حد مکن و جان مرا خوار مگیر
کوه را که کند اندر نظر مرد قضا		کاه را کوه کند ذاک علی الله یسیر
خنک آن چشم که گوهر ز خسی بشناسد		خنک آن قافله‌ای که بودش دوست خفیر
حاکمی هر چه تو نامم بنهی خشنودم		جان پاک تو که جان از تو شکورست و شکیر
ماه را گر تو حبش نام نهی سجده کند		سرو را چنبر خوانی نکند هیچ نفیر
زانک دشنام تو بهتر ز ثناهای جهان		ز کجا بانگ سگان و ز کجا شیر زئیر
ای که بطال تو بهتر ز همه مشتغلان		جز تو جمله همه لاست از آنیم فقیر
تاج زرین بده و سیلی آن یار بخر		ور کسی نشنود این را انما انت نذیر
بر قفای تو چو باشد اثر سیلی دوست		بوسه‌ها یابد رویت ز نگاران ضمیر
مرد دنیا عدمی را حشمی پندارد		عمر در کار عدم کی کند ای دوست بصیر
رفت مردی به طبیبی به کله درد شکم		گفت او را تو چه خوردی که برستست زحیر
بیشتر رنج که آید همه از فعل گلوست		گفت من سوخته نان خوردم از پست فطیر
گفت سنقر برو آن کحل عزیزی به من آر		گفت درد شکم و کحل خه ای شیخ کبیر
گفت تا چشم تو مر سوخته را بشناسد		تا ننوشی تو دگر سوخته ای نیم ضریر
نیست را هست گمان برده‌ای از ظلمت چشم		چشمت از خاک در شاه شود خوب و منیر
هله ای شارح دل‌ها تو بگو شرح غزل		من اگر شرح کنم نیز برنجد دل میر

نه که مهمان غریبم تو مرا یار مگیر		نه که فلاح توام سرور و سالار مگیر
نه که همسایه آن سایه احسان توام		تو مرا همسفر و مشفق و غمخوار مگیر
شربت رحمت تو بر همگان گردانست		تو مرا تشنه و مستسقی و بیمار مگیر
نه که هر سنگ ز خورشید نصیبی دارد		تو مرا منتظر و کشته دیدار مگیر
نه که لطف تو گنه سوز گنه کارانست		تو مرا تایب و مستغفر غفار مگیر
نه که هر مرغ به بال و پر تو می‌پرد		تو مرا صعوه شمر جعفر طیار مگیر
به دو صد پر نتوان بی‌مددت پریدن		تو مرا زیر چنین دام گرفتار مگیر
خفتگان را نه تماشای نهان می‌بخشی		تو مرا خفته شمر حاضر و بیدار مگیر
نه که بوی جگر پخته ز من می‌آید		مدد اشک من و زردی رخسار مگیر
نه که مجنون ز تو زان سوی خرد باغی یافت		از جنون خوش شد و می‌گفت خرد زار مگیر
با جنون تو خوشم تا که فنون را چه کنم		چون تو همخوابه شدی بستر هموار مگیر
چشم مست تو خرابی دل و عقل همه‌ست		عارض چون قمر و رنگ چو گلنار مگیر
قامت عرعریت قامت ما دوتا کرد		نادری ذقن و زلف چو زنار مگیر
این تصاویر همه خود صور عشق بود		عشق بی‌صورت چون قلزم زخار مگیر
خرمن خاکم و آن ماه بگردم گردان		تو مرا همتک این گنبد دوار مگیر
من به کوی تو خوشم خانه من ویران گیر		من به بوی تو خوشم نافه تاتار مگیر
میکده‌ست این سر من ساغر می گو بشکن		چون زرست این رخ من زر به خروار مگیر
چون دلم بتکده شد آزر گو بت متراش		چون سرم معصره شد خانه خمار مگیر
کفر و اسلام کنون آمد و عشق از ازلست		کافری را که کشد عشق ز کفار مگیر
بانگ بلبل شنو ای گوش بهل نعره خر		در گلستان نگر ای چشم و پی خار مگیر
بس کن و طبل مزن گفت برای غیرست		من خود اغیار خودم دامن اغیار مگیر

اختران را شب وصلست و نثارست و نثار		چون سوی چرخ عروسیست ز ماه ده و چار
زهره در خویش نگنجد ز نواهای لطیف		همچو بلبل که شود مست ز گل فصل بهار
جدی را بین به کرشمه به اسد می‌نگرد		حوت را بین که ز دریا چه برآورد غبار
مشتری اسب دوانید سوی پیر زحل		که جوانی تو ز سر گیر و بر او مژده بیار
کف مریخ که پرخون بود از قبضه تیغ		گشت جان بخش چو خورشید مشرف آثار
دلو گردون چو از آن آب حیات آمد پر		شود آن سنبله خشک از او گوهربار
جوز پرمغز ز میزان و شکستن نرمد		حمل از مادر خود کی بگریزد به نفار
تیر غمزه چو رسید از سوی مه بر دل قوس		شب روی پیشه گرفت از هوسش عقرب وار
اندر این عید برو گاو فلک قربان کن		گر نه‌ای چون سرطان در وحلی کژرفتار
این فلک هست سطرلاب و حقیقت عشقست		هر چه گوییم از این گوش سوی معنی دار
شمس تبریز در آن صبح که تو درتابی		روز روشن شود از روی چو ماهت شب تار

روستایی بچه‌ای هست درون بازار		دغلی لاف زنی سخره کنی بس عیار
که از او محتسب و مهتر بازار بدرد		در فغانند از او از فقعی تا عطار
چون بگویند چرا می‌کنی این ویرانی		دست کوته کن و دم درکش و شرمی می‌دار
او دو صد عهد کند گوید من بس کردم		توبه کردم نتراشم ز شما چون نجار
بعد از این بد نکنم عاقل و هوشیار شدم		که مرا زخم رسید از بد و گشتم بیدار
باز در حین ببرد از بر همسایه گرو		بخورد بامی و چنگی همه با خمر و خمار
خویشتن را به کناری فکند رنجوری		که به یک ساله تب تیز بود گشته نزار
این هم از مکر که تا درفکند مسکینی		که بر او رحم کند او به گمان و پندار
پس بگوید که مرا مکنت چندین سیم است		پیش هر کس به فلان جای و نقدی بسیار
هر که زین رنج مرا باز یکی یارانه		بکند در عوض آن بکنم من صد بار
تا از این شیفته سر نیز تراشی بکند		به طریق گرو و وام به چار و ناچار
چون بداند برود خاک کند بر سر او		جامه زد چاک به زنهار از این بی‌زنهار
چون شود قصد که گیرند بپوشد ازرق		صوفیی گردد صافی صفت بی‌آزار
یک زبان دارد صد گز که به ظاهر سگزست		چون به زخمش نگری باشد چاهی پرمار
به گهی کز سر عشرت لطف آغاز کند		شکرابت دهد او از شکر آن گفتار
همه مهر و کرم و خاکی و عشق انگیزی		که بجوشد دل تو وز تو رود جمله قرار
و گهی از سر فضل و هنر آغاز کند		که بگویی تو که لقمان زمانست به کار
تا که از زهد و تقزز سخن آغاز کند		سر و گردن بتراشد چو کدو یا چو خیار
روزی از معرفت و فقه بسوزد ما را		که بگویم که جنیدست و ز شیخان کبار
چون بکاوی دغلی گنده بغل مکاری		آفتی مزبله‌ای جمله شکم طبلی خوار
هیچ کاری نه از او جمله شکم خواری و بس		پس از آن گشت به هر مصطبه او اشکم خوار
محتسب کو ز کفایت چو نظام الملکست		کرد از مکر چنین کس رخ خود در دیوار
زاری آغاز کند او که همه خرد و بزرگ		همه یاریش کنند ار چه بدیدند یسار
محتسب عقل تو است دان که صفاتت بازار		وان دغل هست در او نفس پلید مکار
چون همه از کف او عاجز و مسکین گشتند		جمله گفتند که سحرست فن این طرار
چونک سحرست نتانیم مگر یک حیله		برویم از کف او نزد خداوند کبار
صاحب دید و بصیرت شه ما شمس الدین		که از او گشت رخ روح چو صد روی نگار
چو از او داد بخواهیم از این بیدادی		او به یک لحظه رهاند همه را از آزار
که اگر هیبت او دیو پری نشناسد		هر یکی زاهد عصری شود و اهل وقار
برهندی همه از ظلمت این نفس لئیم		گر از او یک نظری فضل بتابند بهار
خاک تبریز که از وی چو حریم حرم است		بس از او برخورد آن جان و روان زوار

پر ده آن جام می را ساقیا بار دیگر		نیست در دین و دنیا همچو تو یار دیگر
کفر دان در طریقت جهل دان در حقیقت		جز تماشای رویت پیشه و کار دیگر
تا تو آن رخ نمودی عقل و ایمان ربودی		هست منصور جان را هر طرف دار دیگر
جان ز تو گشت شیدا دل ز تو گشت دریا		کی کند التفاتی دل به دلدار دیگر
جز به بغداد کویت یا خوش آباد رویت		نیست هر دم فلک را جز که پیکار دیگر
در خرابات مردان جام جانست گردان		نیست مانند ایشان هیچ خمار دیگر
همتی دار عالی کان شه لاابالی		غیر انبار دنیا دارد انبار دیگر
پاره‌ای چون برانی اندر این ره بدانی		غیر این گلستان‌ها باغ و گلزار دیگر
پا به مردی فشردی سر سلامت ببردی		رفت دستار بستان شصت دستار دیگر
دل مرا برد ناگه سوی آن شهره خرگه		من گرفتار گشتم دل گرفتار دیگر
روز چون عذر آری شب سر خواب خاری		پای ما تا چه گردد هر دم از خار دیگر
جز که در عشق صانع عمر هرزه‌ست و ضایع		ژاژ دان در طریقت فعل و گفتار دیگر
بخت اینست و دولت عیش اینست و عشرت		کو جز این عشق و سودا سود و بازار دیگر
گفتمش دل ببردی تا کجاها سپردی		گفت نی من نبردم برد عیار دیگر
گفتمش من نترسم من هم از دل بپرسم		دل بگوید نماند شک و انکار دیگر
راستی گوی ای جان عاشقان را مرنجان		جز تو در دلربایان کو دل افشار دیگر
چون کمالات فانی هستشان این امانی		که به هر دم نمایند لطف و ایثار دیگر
پس کمالات آن را کو نگارد جهان را		چون تقاضا نباشد عشق و هنجار دیگر
بحر از این روی جوشد مرغ از این رو خروشد		تا در این دام افتد هر دم آشکار دیگر
چون خدا این جهان را کرد چون گنج پیدا		هر سری پر ز سودا دارد اظهار دیگر
هر کجا خوش نگاری روز و شب بی‌قراری		جوید او حسن خود را نوخریدار دیگر
هر کجا ماه رویی هر کجا مشک بویی		مشتری وار جوید عاشقی زار دیگر
این نفس مست اویم روز دیگر بگویم		هم بر این پرده تر با تو اسرار دیگر
بس کن و طبل کم زن کاندر این باغ و گلشن		هست پهلوی طبلت بیست نعار دیگر

داد جاروبی به دستم آن نگار		گفت کز دریا برانگیزان غبار
باز آن جاروب را ز آتش بسوخت		گفت کز آتش تو جاروبی برآر
کردم از حیرت سجودی پیش او		گفت بی‌ساجد سجودی خوش بیار
آه بی‌ساجد سجودی چون بود		گفت بی‌چون باشد و بی‌خارخار
گردنک را پیش کردم گفتمش		ساجدی را سر ببر از ذوالفقار
تیغ تا او بیش زد سر بیش شد		تا برست از گردنم سر صد هزار
من چراغ و هر سرم همچون فتیل		هر طرف اندر گرفته از شرار
شمع‌ها می‌ورشد از سرهای من		شرق تا مغرب گرفته از قطار
شرق و مغرب چیست اندر لامکان		گلخنی تاریک و حمامی به کار
ای مزاجت سرد کو تاسه دلت		اندر این گرمابه تا کی این قرار
برشو از گرمابه و گلخن مرو		جامه کن دربنگر آن نقش و نگار
تا ببینی نقش‌های دلربا		تا ببینی رنگ‌های لاله زار
چون بدیدی سوی روزن درنگر		کان نگار از عکس روزن شد نگار
شش جهت حمام و روزن لامکان		بر سر روزن جمال شهریار
خاک و آب از عکس او رنگین شده		جان بباریده به ترک و زنگبار
روز رفت و قصه‌ام کوته نشد		ای شب و روز از حدیثش شرمسار
شاه شمس الدین تبریزی مرا		مست می‌دارد خمار اندر خمار

گر ز سر عشق او داری خبر		جان بده در عشق و در جانان نگر
عشق دریاییست و موجش ناپدید		آب دریا آتش و موجش گهر
گوهرش اسرار و هر سویی از او		سالکی را سوی معنی راه بر
سر کشی از هر دو عالم همچو موی		گر سر مویی از این یابی خبر
دوش مستی خفته بودم نیم شب		کاوفتاد آن ماه را بر ما گذر
دید روی زرد من در ماهتاب		کرد روی زرد ما از اشک تر
رحمش آمد شربت وصلم بداد		یافت یک یک موی من جانی دگر
گر چه مست افتاده بودم از شراب		گشت یک یک موی بر من دیده ور
در رخ آن آفتاب هر دو کون		مست لایعقل همی‌کردم نظر

عقل بند رهروانست ای پسر		بند بشکن ره عیانست ای پسر
عقل بند و دل فریب و جان حجاب		راه از این هر سه نهانست ای پسر
چون ز عقل و جان و دل برخاستی		این یقین هم در گمانست ای پسر
مرد کو از خود نرفت او مرد نیست		عشق بی‌درد آفسانست ای پسر
سینه خود را هدف کن پیش دوست		هین که تیرش در کمانست ای پسر
سینه‌ای کز زخم تیرش خسته شد		در جبینش صد نشانست ای پسر
عشق کار نازکان نرم نیست		عشق کار پهلوانست ای پسر
هر کی او مر عاشقان را بنده شد		خسرو و صاحب قرانست ای پسر
عشق را از کس مپرس از عشق پرس		عشق ابر درفشانست ای پسر
ترجمانی منش محتاج نیست		عشق خود را ترجمانست ای پسر
گر روی بر آسمان هفتمین		عشق نیکونردبانست ای پسر
هر کجا که کاروانی می‌رود		عشق قبله کاروانست ای پسر
این جهان از عشق تا نفریبدت		کاین جهان از تو جهانست ای پسر
هین دهان بربند و خامش چون صدف		کاین زبانت خصم جانست ای پسر
شمس تبریز آمد و جان شادمان		چونک با شمسش قرانست ای پسر

آمدم من بی‌دل و جان ای پسر		رنگ من بین نقش برخوان ای پسر
نی غلط من نامدم تو آمدی		در وجود بنده پنهان ای پسر
همچو زر یک لحظه در آتش بخند		تا ببینی بخت خندان ای پسر
در خرابات دلم اندیشه‌هاست		در هم افتاده چو مستان ای پسر
پای دار و شور مستان گوش دار		در شکست و جست دربان ای پسر
آمدم و آوردمت آیینه‌ای		روی بین و رو مگردان ای پسر
کفر من آیینه ایمان توست		بنگر اندر کفر ایمان ای پسر
می‌زنم من نعره‌ها در خامشی		آمدم خاموش گویان ای پسر

ای نهاده بر سر زانو تو سر		وز درون جان جمله باخبر
پیش چشمت سرکش روپوش نیست		آفرین‌ها بر صفای آن بصر
بحر خونست ای صنم آن چشم نیست		الحذر ای دل ز زخم آن نظر
در مژه او گر چه دل را مژده‌هاست		الحذر ای عاشقان از وی حذر
او به زیر کاه آب خفته‌ست		پا منه گستاخ ور نی رفت سر
خفته شکلی اصل هر بیدادیی		تا ز خوابش تو نخسپی ای پسر
پاره خواهم کرد من جامه ز تو		ای برادر پاره‌ای زین گرمتر
سرکه آشامی و گویی شهد کو		دست تو در زهر و گویی کو شکر
روح را عمریست صابون می‌زنی		یا تو را خود جان نبودست ای مگر
تا به کی صیقل زنی آیینه را		شرم بادت آخر از آیینه گر
سوی بحر شمس تبریزی گریز		تا برآرد ز آینه جانت گهر

بس که می‌انگیخت آن مه شور و شر		بس که می‌کرد او جهان زیر و زبر
مر زبان را طاقت شرحش نماند		خیره گشته همچنین می‌کرد سر
ای بسا سر همچنین جنبان شده		با دهان خشک و با چشمان تر
در دو چشمش بین خیال یار ما		رقص رقصان در سواد آن بصر
من به سر گویم حدیثش بعد از این		من زبان بستم ز گفتن ای پسر
پیش او رو ای نسیم نرم رو		پیش او بنشین به رویش درنگر
تیز تیزش بنگر ای باد صبا		چشم و دل را پر کن از خوبی و فر
ور ببینی یار ما را روترش		پرده‌ای باشد ز غیرت در نظر
مو نباشد عکس مو باشد در آب		صورتی باشد ترش اندر شکر
توبه کردم از سخن این باز چیست		توبه نبود عاشقانش را مگر
توبه شیشه عشق او چون گازرست		پیش گازر چیست کار شیشه گر
بشکنم شیشه بریزم زیر پای		تا خلد در پای مرد بی‌خبر
شحنه یار ماست هر کو خسته شد		گو مرا بسته به پیش شحنه بر
شحنه را چاه زنخ زندان ماست		تا نهم زنجیر زلفش پای بر
بند و زندان خوش ای زنده دلان		خوش مرا عیشیست آن جا معتبر
گر چه می‌کاهم چو ماه از عشق او		گر چه می‌گردم چه گردون بر قمر
بعد من صد سال دیگر این غزل		چون جمال یوسفی باشد سمر
زانک دل هرگز نپوسد زیر خاک		این ز دل گفتم نگفتم از جگر
من چو داوودم شما مرغان پاک		وین غزل‌ها چون زبور مستطر
ای خدایا پر این مرغان مریز		چون به داوودند از جان یارگر
ای خدایا دست بر لب می‌نهم		تا نگویم زان چه گشتم مستتر

نرم نرمک سوی رخسارش نگر		چشم بگشا چشم خمارش نگر
چون بخندد آن عقیق قیمتی		صد هزاران دل گرفتارش نگر
سر برآر از مستی و بیدار شو		کار و بار و بخت بیدارش نگر
اندرآ در باغ بی‌پایان دل		میوه شیرین بسیارش نگر
شاخه‌های سبز رقصانش ببین		لطف آن گل‌های بی‌خارش نگر
چند بینی صورت نقش جهان		بازگرد و سوی اسرارش نگر
حرص بین در طبع حیوان و نبات		بعد از آن سیری و ایثارش نگر
حرص و سیری صنعت عشقست و بس		گر ندیدی عشق را کارش نگر
گر ندیدی عشق رنگ آمیز را		رنگ روی عاشق زارش نگر
با چنین دشوار بازاری که اوست		با زر و بی‌زر خریدارش نگر

عشق را با گفت و با ایما چه کار		روح را با صورت اسما چه کار
عاشقان گوی‌اند در چوگان یار		گوی را با دست و یا با پا چه کار
هر کجا چوگانش راند می‌رود		گوی را با پست و با بالا چه کار
آینه‌ست و مظهر روی بتان		با نکوسیماش و بدسیما چه کار
سوسمار از آب خوردن فارغست		مر ورا با چشمه و سقا چه کار
آن خیالی که ضمیر اوطان اوست		پاش را با مسکن و با جا چه کار
عیسیی که برگذشت او از اثیر		با غم سرماش و یا گرما چه کار
ای رسایل کشته با نادی غیب		رو تو را با گفت و با غوغا چه کار

رفتم آن جا مست و گفتم ای نگار		چون مرا دیوانه کردی گوش دار
گفت بنگر گوش من در حلقه‌ایست		بسته ی آن حلقه شو چون گوشوار
زود بردم دست سوی حلقه‌اش		دست بر من زد که دست از من بدار
اندر این حلقه تو آنگه رَه بری		کز صفا دُرّی شوی تو شاهوار
حلقه ی زرین من وانگه شبه		کی رود بر چرخ عیسی با حمار

باز شد در عاشقی بابی دگر		بر جمال یوسفی تابی دگر
مژده بیداران راه عشق را		آنک دیدم دوش من خوابی دگر
ساخته شد از برای طالبان		غیر این اسباب اسبابی دگر
ابرها گر می‌نبارد نقد شد		از برای زندگی آبی دگر
یارکان سرکش شدند و حق بداد		غیر این اصحاب اصحابی دگر
سبزه زار عشق را معمور کرد		عاشقان را دشت و دولابی دگر
وین جگرهایی که بد پرزخم عشق		شد درآویزان به قلابی دگر
عشق اگر بدنام گردد غم مخور		عشق دارد نام و القابی دگر
کفشگر گر خشم گیرد چاره شد		صوفیان را نعل و قبقابی دگر
گر نداند حرف صوفی دان که هست		دردهای عشق را بابی دگر
از هوای شمس دین آموختم		جانب تبریز آدابی دگر

ای خیالت در دل من هر سحور		می‌خرامد همچو مه یک پاره نور
نقش خوبت در میان جان ما		آتش و شور افکند وانگه چه شور
آتشی کردی و گویی صبر کن		من ندانم صبر کردن در تنور
یاد داری کآمدی تو دوش مست		ماه بودی یا پری یا جان حور
آن سخن‌هایی که گفتی چون شکر		وان اشارت‌ها که می‌کردی ز دور
دست بر لب می‌زدی یعنی که تو		از برای این دل من برمشور
دست بر لب می‌نهی یعنی که صبر		با لب لعلت کجا ماند صبور
رو به بالا می‌کنی یعنی خدا		چشم بد را از جمالم دار دور
ای تو پاک از نقش‌ها وز روی تو		هر زمانی یوسفی اندر صدور

راز را اندر میان نه وامگیر		بنده را هر لحظه از بالا مگیر
تو نکو دانی که هر چیز از کجاست		گر خطاها رفت آن از ما مگیر
روستایی گر بوم آن توام		روستایی خویش را رستا مگیر
چون مرا در عشق‌ست ا کرده‌ای		خود مرا شاگرد گیر ستا مگیر
تو مرا از ذوق می‌گیری گلو		تا بنالم گویمت آن جا مگیر
سوی بحرم کش که خاشاک توام		تو مرا خود لایق دریا مگیر
از الست آمد صلاح الدین تمام		تو ورا ز امروز و از فردا مگیر

در چمن آیید و بربندید دید		تا نیفتد بر جماعت هر نظر
من زیان‌ها کرده‌ام من دیده‌ام		زخم‌ها از چشم هر بی‌پا و سر
چشم بد دیدیم ما کز زخم او		روسیه گردد عیان شمس و قمر
دور باد از رزم شیران چشم سگ		دور باد از مهد عیسی کون خر
تیر پرانست از چشم بدان		خلوت آمد تیر ایشان را سپر
لیک چشم نیک و بد آمیخته‌ست		قلب را هر کس بنشناسد ز زر
زاهدانش آه‌ها پنهان کنند		خلوتی جویند در وقت سحر
لیک این مستان به حکم خود نیند		نیستشان جز حفظ حق حصنی دگر
باد کم پران مزن لاف خوشی		باد آرد خاک و خس را در بصر

ساقیا باده چون نار بیار		دفع غم را تو ز اسرار بیار
باده‌ای را که ز دل می‌جوشد		زود ای ساقی دلدار بیار
کافر عشق بیا باده ببین		نیست شو در می و اقرار بیار
ساقیا دست همه مستان گیر		همچنان جانب گلزار بیار
پیش این شاهد ما خوبان را		گردن بسته ز بلغار بیار
مؤمنان را همه عریان کردی		گروی نیز ز کفار بیار
شمس تبریز بگو دولت را		بپذیر اندک و بسیار بیار

ساقیا باده گلرنگ بیار		داروی درد دل تنگ بیار
روز بزمست نه روز رزمست		خنجر جنگ ببر چنگ بیار
ای ز تو دردکشان دردکشان		دردیی که کندم دنگ بیار
من ز هر درد نمی‌گردم دنگ		دردی آن سره سرهنگ بیار
روز جامست نه نام و ناموس		نام از پیش ببر ننگ بیار
کیمیایی که کند سنگ عقیق		آزمون کن بر او سنگ بیار
صیقل آینه نه فلکست		ز امتحان آهن پرزنگ بیار
چشمه خضر تو را می‌خواند		که سبو کش دو سه فرسنگ بیار
پس گردن ز چه رو می‌خاری		نک ظفر هست تو آهنگ بیار
حرف رنگست اگر خوش بویست		جان بی‌صورت و بی‌رنگ بیار
کم کنی رنگ بیفزاید روح		بوی روح صنم شنگ بیار
لب ببند از دغل و از حیلت		جان بی‌حیلت و فرهنگ بیار

از لب یار شکر را چه خبر		وز رخش شمس و قمر را چه خبر
با دمش باد بهاری چه زند		وز قدش سرو و شجر را چه خبر
گر جهان زیر و زبر گشت از او		عاشق زیر و زبر را چه خبر
چونک جان محرم اسرارش نیست		از رهش اهل خبر را چه خبر
گر چه نرگس نگرانست به باغ		از چمن نرگس تر را چه خبر
گفته هر قوم هم از مستی خویش		که ز ما قوم دگر را چه خبر
گفت چونی و دل تو چونست		از دل این خسته جگر را چه خبر
با ملک تاج و کمر گر به همند		از ملک تاج و کمر را چه خبر
کم کن این ناله که کس واقف نیست		ز آه عشاق سحر را چه خبر

روزی خوشست رویت از نور روز خوشتر		باده نکوست لیکن ساقی ز می نکوتر
هر بسته‌ای که باشد امروز برگشاید		دل در مراد پیچد چون باز در کبوتر
هر بی‌دلی ز دلبر انصاف خود بیابد		هر تشنه‌ای نشیند بر آب حوض کوثر
هر دم دهد بت من نو ساغری به ساقی		کامروز بزم عامست این را به عاشقان بر
یک ساغر لطیفی کز غایت لطیفی		گویی همه شرابست خود نیست هیچ ساغر

بر منبرست این دم مذکر مذکر		چون چشمه روانه مطهر مطهر
بر منبری بلندی دانای هوشمندی		بر پای منبر او مکرر مکرر
هر لفظ او جهانی روشن چو آسمانی		بگشاده در بیانی مقرر مقرر
زین گونه درگشایی داده تو را رهایی		از حبس خاکدانی مکدر مکدر
بنهاده نردبانی از صنعت زبانی		بر بام آسمانی مدور مدور
نور از درون هیزم بیرون کشید آتش		آتش ز خود نیامد منور منور
آتش به فعل مردم زاید ز سنگ و آهن		و اختر به امر زاید مدبر مدبر
مر هر پیمبری را بودست معجز نو		چون نیست معجزه او مشهر مشهر
مسعود از اوست نحسی فردوس از او است حبسی		محکوم از اوست نفسی مزور مزور
این منبر و مذکر در نفس توست در سر		اما در این طلب تو مقصر مقصر

ای جان جان جان‌ها جانی و چیز دیگر		وی کیمیای کان‌ها کانی و چیز دیگر
ای آفتاب باقی وی ساقی سواقی		وی مشرب مذاقی آنی و چیز دیگر
ای مشعله یقین را وی پرورش زمین را		وی عقل اولین را ثانی و چیز دیگر
ای مظهر الهی وی فر پادشاهی		هر صنعتی که خواهی تانی و چیز دیگر
هر گون غرایبی را هر بوالعجایبی را		هر غیب و غایبی را دانی و چیز دیگر
زان عشق همچو افیون لیلی کنی و مجنون		ای از سنات گردون سانی و چیز دیگر
ای نور صدرها را اومید صبرها را		بر اوج ابرها را رانی و چیز دیگر
ای فخر انبیا را وی ذخر اولیا را		وی قصر اجتبا را بانی و چیز دیگر
ای گنج مغفرت را وی بحر مرحمت را		من غیر درگهت را شانی و چیز دیگر
چشمی که غیر رویت بیند ز بهر زینت		باشد در این جریمت زانی و چیز دیگر
ای اصل اصل مبدا وی دستگیر فردا		گشتم به دست سودا عانی و چیز دیگر
پرست این دهانم بر غیر تو نخوانم		چون هست غیر گوشت فانی و چیز دیگر

ای محو عشق گشته جانی و چیز دیگر		ای آنک آن تو داری آنی و چیز دیگر
اسرار آسمان را و احوال این و آن را		از لوح نانبشته خوانی و چیز دیگر
هر دم ز خلق پرسی احوال عرش و کرسی		آن را و صد چنان را دانی و چیز دیگر
لعلیست بی‌نهایت در روشنی به غایت		آن لعل بی‌بها را کانی و چیز دیگر
حکمی که راند فرمان روز الست بر جان		آن جمله حکم‌ها را رانی و چیز دیگر
چشمی که دید آن رو گر عشق راند این سو		آن چشم نیست والله زانی و چیز دیگر
آن چشم احول آمد در گام اول آمد		کو گفت اولی را ثانی و چیز دیگر
هر کو بقا نیابد از شمس حق تبریز		او هست در حقایق فانی و چیز دیگر

ای آینه فقیری جانی و چیز دیگر		وی آنک در ضمیری آنی و چیز دیگر
اسرار آسمان را اندیشه و نهان را		احوال این و آن را دانی و چیز دیگر
تاریخ برگذشته بر انسی و فرشته		خط‌های نانبشته خوانی و چیز دیگر
از غیب حصه‌ها را بدهی به مستحقان		وز سینه غصه‌ها را رانی و چیز دیگر

هر کس به جنس خویش درآمیخت ای نگار		هر کس به لایق گهر خود گرفت یار
او را که داغ توست نیارد کسی خرید		آن کو شکار توست کسی چون کند شکار
ما را چو لطف روی تو بی‌خویشتن کند		ما را ز روی لطف تو بی‌خویشتن مدار
چون جنس همدگر بگرفتند جنس جنس		هر جنس جنس گوهر خود کرد اختیار
با غیر جنس اگر بنشیند بود نفاق		مانند آب و روغن و مانند قیر و قار
تا چون به جنس خویش رود از خلاف جنس		زین سوی تشنه‌تر شده باشد بدان کنار
هرکه از تو می‌گریزد با دیگری خوشست		و آنک از تو می‌رمد به کسی دارد او قرار
و آن کو ترش نشست به پیش تو همچو ابر		خندان دلست پیش دگر کس چو نوبهار
گویی که نیست از مه غیبم به جز دریغ		وز جام و خمر روح مرا نیست جز خمار
آن نای و نوش یاد نمی‌آیدت که تو		خوش می‌خوری ز دست یکی دیو سنگسار
صد جام درکشی ز کف دیو آنگهی		بینی ترش کنی بخور ای خام پخته خوار
این جا سرک فکنده و رویک ترش ولیک		آن جا چو اژدهای سیه فام کوهسار
با جنس همچو سوسن و با غیر جنس گنگ		با جنس خویش چون گل و با غیر جنس خار
رو رو به جمله خلق نتانی تو جنس بود		شاخی ز صد درخت نشد حامل ثمار
چون شاخ یک درخت شدی زان دگر ببر		جویای وصل این شده‌ای دست از آن بدار
گر زانک جنس مفخر تبریز گشت جان		احسنت ای ولایت و شاباش کار و بار

دل ناظر جمال تو آن گاه انتظار		جان مست گلستان تو آن گاه خار خار
هر دم ز پرتو نظر او به سوی دل		حوریست بر یمین و نگاریست بر یسار
هر صبحدم که دام شب و روز بردریم		از دوست بوسه‌ای و ز ما سجده صد هزار
امسال حلقه ایست ز سودای عاشقان		گر نیست بازگشت در این عشق عمر پار
بنواز چنگ عشق تو به نغمات لم یزل		کز چنگ‌های عشق تو جانست تار تار
اندر هوای عشق تو از تابش حیات		بگرفته بیخ‌های درخت و دهد ثمار
غوطی بخورد جان به تک بحر و شد گهر		این بحر و این گهر ز پی لعل توست زار
از نغمه‌های طوطی شکرستان توست		در رقص شاخ بید و دو دستک زنان چنار
از بعد ماجرای صفا صوفیان عشق		گیرند یک دگر را چون مستیان کنار
مستانه جان برون جهد از وحدت الست		چون سیل سوی بحر نه آرام و نه قرار
جزوی چو تیر جسته ز قبضه کمان کل		او را نشانه نیست به جز کل و نی گذار
جانیست خوش برون شده از صد هزار پوست		در چاربالش ابد او راست کار و بار
جان‌های صادقان همه در وی زنند چنگ		تا بانوا شوند از آن جان نامدار
جان‌ها گرفته دامنش از عشق و او چو قطب		بگرفته دامن ازل محض مردوار
تبریز رو دلا و ز شمس حق این بپرس		تا بر براق سر معانی شوی سوار

میر شکار من که مرا کرده‌ای شکار		بی‌تو نه عیش دارم و نه خواب و نه قرار
دلدار من تویی سر بازار من تویی		این جمله جور بر من مسکین روا مدار
ای آنک یار نیست تو را در جهان عشق		من در جهان فکنده که ای یار یار یار
درده از آن شراب که اول بداده‌ای		زان چشم‌های مست تو بشکن مرا خمار
از آسمان فرست شرابی کز آن شراب		اندر زمین نماند یک عقل هوشیار
روزی هزار کار برآری به یک نظر		آخر یکی نظر کن و این کار را برآر

کس بی‌کسی نماند می‌دان تو این قدر		گر با یکی نسازی آید یکی دگر
زین خانه گر روم من و خانه تهی کنم		آید یکی دگر چو منی یا ز من بتر
میراث مانده است جهان از هزار قرن		چون شد به زیر خاک پدر شد پسر پدر
تنها نه آدمی حیوان نیز همچنین		ور نی ندیدی تو در آفاق جانور
شب آفتاب اگر برود هم ز بام چرخ		بر جای آفتاب ستاره‌ست یا قمر
گر ترک یک هنر بکند مرد طبع او		مشغول کار دیگر گشت و دگر هنر
زیرا که بر دل همه خلقان موکلیست		بی‌کارشان ندارد و بی‌یار و بی‌سفر

مستیم و بیخودیم و جمال تو پرده در		زین پس مباش ماها در ابر و پرده در
ما جمع عاشقان تو خوش قد و قامتیم		ما را صلای فتنه و شور و هزار شر
خورشید تافتست ز روی تو چاشتگاه		در عشق قرص روی تو رفتیم بام بر
مستیست در سر از می و این تاب آفتاب		در سر بتافتست پس از دست رفت سر
ای مطرب هوای دل عاشقان روح		بنواز لحن جان که تننتن لطیفتر
تا جان‌ها ز خرقه تن‌ها برون شود		تا بر سرین خرقه رود جان باخبر
از جام صاف باده تو خاشاک جسم را		بردار تا نهیم به اقبال بر به بر
تا دیده‌ها گذاره شود از حجاب‌ها		تا وارهد ز خانه و مان و ز بام و در
سیمرغ جان و مفخر تبریز شمس دین		بیند هزار روضه و یابد هزار پر

آمد بهار خرم و آمد رسول یار		مستیم و عاشقیم و خماریم و بی‌قرار
ای چشم و ای چراغ روان شو به سوی باغ		مگذار شاهدان چمن را در انتظار
اندر چمن ز غیب غریبان رسیده‌اند		رو رو که قاعدست که القادم یزار
گل از پی قدوم تو در گلشن آمدست		خار از پی لقای تو گشتست خوش عذار
ای سرو گوش دار که سوسن به شرح تو		سر تا به سر زبان شد بر طرف جویبار
غنچه گره گره شد و لطفت گره گشاست		از تو شکفته گردد و بر تو کند نثار
گویی قیامتست که برکرد سر ز خاک		پوسیدگان بهمن و دی مردگان پار
تخمی که مرده بود کنون یافت زندگی		رازی که خاک داشت کنون گشت آشکار
شاخی که میوه داشت همی‌نازد از نشاط		بیخی که آن نداشت خجل گشت و شرمسار
آخر چنین شوند درختان روح نیز		پیدا شود درخت نکوشاخ بختیار
لشکر کشیده شاه بهار و بساخت برگ		اسپر گرفته یاسمن و سبزه ذوالفقار
گویند سر بریم فلان را چو گندنا		آن را ببین معاینه در صنع کردگار
آری چو دررسد مدد نصرت خدا		نمرود را برآید از پشه‌ای دمار

اندیشه را رها کن اندر دلش مگیر		زیرا برهنه‌ای تو و اندیشه زمهریر
اندیشه می‌کنی که رهی از زحیر و رنج		اندیشه کردن آمد سرچشمه زحیر
ز اندیشه‌ها برون دان بازار صنع را		آثار را نظاره کن ای سخره اثیر
آن کوی را نگر که پرد زو مصورات		وان جوی را کز او شد گردنده چرخ پیر
گلگونه‌ای کز اوست رخ دلبران چو گل		سرفتنه‌ای کز اوست رخ عاشقان زریر
خوش از عدم همی‌پرد این صد هزار مرغ		از یک کمان همی‌جهد این صد هزار تیر
بی‌چون و بی‌چگونه برون از رسوم و فهم		بی‌دست می‌سریشد در غیب صد خمیر
بی‌آتشی تنور دل و معده‌ها فروخت		نان بر دکان نهاده و خباز ما ستیر
از لوح خاک ساده دهد صد هزار نقش		وز جوش خون ماده دهد صد هزار شیر
شییء اللهی بگفتی و آمد ز چرخ بانگ		زنبیل برگشا که عطا آمد ای فقیر
زفت آمد آن نواله و زنبیل را درید		از مطبخ خدای نیاید صله حقیر
آن کس که من و سلوی بفرستد از هوا		و آنک از شکاف کوه برون می‌کشد بعیر
وان کو ز آب نطفه برآرد تهمتنی		وان کو ز خواب خفته گشاید ره مطیر
اندر عدم نماید هر لحظه صورتی		تا این خیالیان بشتابند در مسیر
فرمان کنم چو گفت خمش من خمش کنم		خود شرح این بگوید یک روز آن امیر

پرده خوش آن بود کز پس آن پرده دار		با رخ چون آفتاب سایه نماید نگار
آید خورشیدوار ذره شود بی‌قرار		کان رخ همچون بهار از پس پرده مدار
خیز که این روز ماست روز دلفروز ماست		از جهت سوز ماست عشق چنین پرشرار
خیز که رستیم ما بند شکستیم ما		خیز که مستیم ما تا به ابد بی‌خمار
خیز که جان آمدست جان و جهان آمده است		دست زنان آمدست ای دل دستی برآر
آب حیات آمدست روز نجات آمدست		قند و نبات آمدست ای صنم قندبار
بنده آن پرده‌ام گوش گران کرده‌ام		تا که به گوشم دهان آرد آن پرده دار
مکر مرا چون بدید مکر دگر او پزید		آمد و گوشم گزید گفت هلا ای عیار
بی‌ادبی هم نکوست کان سبب جنگ اوست		سر نکشم من ز دوست بهر چنین کار و بار
جنگ تو است این حیات زانک ندارد ثبات		جنگ تو خوش چون نبات صلح تو خود زینهار

تاخت رخ آفتاب گشت جهان مست وار		بر مثل ذره‌ها رقص کنان پیش یار
شاه نشسته به تخت عشق گرو کرده رخت		رقص کنان هر درخت دست زنان هر چنار
از قدح جام وی مست شده کو و کی		گرم شده جام دی سرد شده جان نار
روح بشارت شنید پرده جان بردرید		رایت احمد رسید کفر بشد زار زار
بانگ زده آن هما هر کی که هست از شما		دور شو از عشق ما تا نشوی دلفکار
گفته دل من بدو کای صنم تندخو		چون برهد آن که او گشت به زخمت شکار
عشق چو ابر گران ریخت بر این و بر آن		شد طرفی زعفران شد طرفی لاله زار
آب منی همچو شیر بعد زمانی یسیر		زاد یکی همچو قیر وان دگری همچو قار
منکر شه کور زاد بی‌خبر و کور باد		از شه ما شمس دین در تبریز افتخار

چون سر کس نیستت فتنه مکن دل مبر		چونک ببردی دلی باز مرانش ز در
چشم تو چون رهزند ره زده را ره نما		زلفت اگر سر کشد عشوه هندو مخر
عشق بود گلستان پرورش از وی ستان		از شجره فقر شد باغ درون پرثمر
جمله ثمر ز آفتاب پخته و شیرین شود		خواب و خورم را ببر تا برسم نزد خور
طبع جهان کهنه دان عاشق او کهنه دوز		تازه و ترست عشق طالب او تازه تر
عشق برد جوبجو تا لب دریای هو		کهنه خران را بگو اسکی ببج کآمده ور
هر کس یاری گزید دل سوی دلبر پرید		نحس قرین زحل شمس قرین قمر
دل خود از این عام نیست با کسش آرام نیست		گر تو قلندردلی نیست قلندر بشر
تن چو ز آب منیست آب به پستی رود		اصل دل از آتشست او نرود جز زبر
غیر دل و غیر تن هست تو را گوهری		بی‌خبری زان گهر تا نشوی بی‌خبر

سست مکن زه که من تیر توام چارپر		روی مگردان که من یک دله‌ام نی دوسر
از تو زدن تیغ تیز وز دل و جان صد رضا		یک سخنم چون قضا نی اگرم نی مگر
گر بکشی ذوالفقار ثابتم و پایدار		نی بگریزم چو باد نی بمرم چون شرر
جان بسپارم به تیغ هیچ نگویم دریغ		از جهت زخم تیغ ساخت حقم چون سپر
تیغ زن ای آفتاب گردن شب را به تاب		ظلمت شب‌ها ز چیست کوره خاک کدر
معدن صبرست تن معدن شکر است دل		معدن خنده‌ست شش معدن رحمت جگر
بر سر من چون کلاه ساز شها تختگاه		در بر خود چون قبا تنگ بگیرم به بر
گفت کسی عشق را صورت و دست از کجا		منبت هر دست و پا عشق بود در صور
نی پدر و مادرت یک دمه‌ای عشق باخت		چونک یگانه شدند چون تو کسی کرد سر
عشق که بی‌دست او دست تو را دست ساخت		بی‌سر و دستش مبین شکل دگر کن نظر
رنگ همه روی‌ها آب همه جوی‌ها		مفخر تبریز دان شمس حق ای دیده ور

وجهک مثل القمر قلبک مثل الحجر		روحک روح البقا حسنک نور البصر
دشمن تو در هنر شد به مثل دم خر		چند بپیماییش نیست فزون کم شمر
اقسم بالعادیات احلف بالموریات		غیرک یا ذا الصلات فی نظری کالمدر
هر که به جز عاشقست در ترشی لایقست		لایق حلوا شکر لایق سرکا کبر
هجرک روحی فداک زلزلنی فی هواک		کل کریم سواک فهو خداع غرر
چون سر کس نیستت فتنه مکن دل مبر		چونک ببردی دلی بازمرانش ز در
چشم تو چون رهزند ره زده را ره نما		زلف تو چون سر کشد عشوه هندو مخر
عشق بود دلستان پرورش دوستان		سبز و شکفته کند جان تو را چون شجر
عشق خوش و تازه رو طالب او تازه تر		شکل جهان کهنه‌ای عاشق او کهنه خر
عشق خران جو به جو تا لب دریای هو		کهنه خران کو به کو اسکی ببج کمده ور

بر سر ره دیدمش تیزروان چون قمر		گفتم بهر خدا یک دمه آهسته تر
یک دم ای ماه وش اسب و عنان را بکش		ای تو چو خورشید و خور سایه ز ما زو مبر
گفت منم آفتاب نیست تو را تاب تاب		زانک ز یک تاب من از تو نماند اثر
زانک تو در سردسیر داشته‌ای رخت خشک		خشک لب و چشم تر بوده‌ای از خشک و تر
برج من آن سوترست دور ز خشک و ترست		نیک عجب گوهرست نیک پر از شور و شر
از پس چندین حجاب چاک زدستی تو جیب		از پس پرده تو را یاوه شده پا و سر
جانب تبریز تاز جانب شمع طراز		شمس حق سرفراز تا شودت زیب و فر

عمر که بی‌عشق رفت هیچ حسابش مگیر		آب حیاتست عشق در دل و جانش پذیر
هر که جزِ عاشقان ماهی بی‌آب دان		مرده و پژمرده است گر چه بود او وزیر
عشق چو بگشاد رخت سبز شود هر درخت		برگ جوان بردمد هر نفس از شاخ پیر
هر که شود صید عشق کی شود او صید مرگ		چون سپرش مه بود کی رسدش زخم تیر
سر ز خدا تافتی هیچ رهی یافتی		جانب ره بازگرد یاوه مرو خیر خیر
تنگ شکر خر بلاش ور نخری سرکه باش		عاشق این میر شو ور نشوی رو بمیر
جمله جان‌های پاک گشته اسیران خاک		عشق فروریخت زر تا برهاند اسیر
ای که به زنبیل تو هیچ کسی نان نریخت		در بن زنبیل خود هم بطلب ای فقیر
چست شو و مرد باش حق دهدت صد قماش		خاک سیه گشت زر خون سیه گشت شیر
مفخر تبریزیان شمس حق و دین بیا		تا برهد پای دل ز آب و گل همچو قیر

آید هر دم رسول از طرف شهر یار		با فرح وصل دوست با قدح شهریار
دست زنان عقل کل رقص کنان جزو و کل		سجده کنان سرو و گل بر طرف سبزه زار
بحر از این دم به جوش کوه از این لعل پوش		نوح از این در خروش روح از این شرمسار
ای خرد دوربین ساقی چون حور بین		باده منصور بین جان و دلی بی‌قرار
بشنو از چپ و راست مژده سعادت تو راست		بخت صفا در صفاست تا تو توی اختیار
پرده گردون بدر نعمت جنت بخور		آب بزن بر جگر حور بکش در کنار
هر چه بر اصحاب حال باشد اول خیال		گردد آخر وصال چونک درآید نگار

گفت لبم چون شکر ارزد گنج گهر		آه ندارم گهر گفت نداری بخر
از گهرم دام کن ور نبود وام کن		خانه غلط کرده‌ای عاشق بی‌سیم و زر
آمده‌ای در قمار کیسه پرزر بیار		ور نه برو از کنار غصه و زحمت ببر
راه زنانیم ما جامه کنانیم ما		گر تو ز مایی درآ کاسه بزن کوزه خور
دام همه ما دریم مال همه ما خوریم		از همه ما خوشتریم کوری هر کور و کر
جامه خران دیگرند جامه دران دیگرند		جامه دران برکنند سبلت هر جامه خر
سبلت فرعون تن موسی جان برکند		تا همه تن جان شود هر سر مو جانور
در ره عشاق او روی معصفر شناس		گوهر عشق اشک دان اطلس خون جگر
قیمت روی چو زر چیست بگو لعل یار		قیمت اشک چو در چیست بگو آن نظر
بنده آن ساقیم تا به ابد باقیم		عالم ما برقرار عالمیان برگذر
هر کی بزاد او بمرد جان به موکل سپرد		عاشق از کس نزاد عشق ندارد پدر
گر تو از این رو نه‌ای همچو قفا پس نشین		ور تو قفا نیستی پیش درآ چون سپر
چون سپر بی‌خبر پیش درآ و ببین		از نظر زخم دوست باخبران بی‌خبر

چون سر کس نیستت فتنه مکن دل مبر		چونک ببردی دلی پرده او را مدر
چشم تو چون رهزند ره زده را ره نما		زلف تو چون سر کشد عشوه هندو مخر
عشق بود دلستان پرورش دوستان		سبز و شکفته کند باغ تو را چون شجر
وجهک وجه القمر قلبک مثل الحجر		روحک روح البقا حسنک نور البصر
عشق خران جو به جو تا لب دریای هو		کهنه خران کو به کو اسکی ببج کآمدور
دشمن ما در هنر شد به مثل دنب خر		چند بپیماییش نیست فزون کم شمر
اقسم بالعادیات احلف بالموریات		غیرک یا ذالصلات فی نظری کالمدر
هر که به جز عاشق است در ترشی لایقست		لایق حلوا شکر لایق سرکا کبر
هجرک روحی فداک زلزلنی فی هواک		کل کریم سواک فهو خداع غرر
عشق خوش و تازه رو عاشق او تازه تر		شکل جهان کهنه‌ای عاشق او کهنه تر

نه در وفات گذارد نه در جفا دلدار		نه منکرت بگذارد نه بر سر اقرار
به هر کجا که نهی دل به قهر برکندت		به هیچ جای منه دل دلا و پا مفشار
به شب قرار نهی روز آن بگرداند		بگیر عبرت از این اختلاف لیل و نهار
ز جهل توبه و سوگند می‌تند غافل		چه حیله دارد مقهور در کف قهار
برادرا سر و کار تو با کی افتادست		کز اوست بی‌سر و پا گشته گنبد دوار
برادرا تو کجا خفته‌ای نمی‌دانی		که بر سر تو نشستست افعی بیدار
چه خواب‌هاست که می‌بینی ای دل مغرور		چه دیگ بهر تو پختست پیر خوان سالار
هزار تاجر بر بوی سود شد به سفر		ببرد دمدمه حکم حق ز جانش قرار
چنانش کرد که در شهرها نمی‌گنجید		ملول شد ز بیابان و رفت سوی بحار
رود که گیرد مرجان ولیک بدهد جان		که در کمین بنشستست بر رهش جرار
دوید در پی آب و نیافت غیر سراب		دوید در پی نور و نیافت الا نار
قضا گرفته دو گوشش کشان کشان که بیا		چنین کشند به سوی جوال گوش حمار
بتر ز گاوی کاین چرخ را نمی‌بینی		که گردن تو ببستست از برای دوار
در این دوار طبیبان همه گرفتارند		کز این دوار بود مست کله بیمار
به بر و بحر و به دشت و به کوه می‌کشدش		که تا کجاش دراند به پنجه شیر شکار
ولیک عاشق حق را چو بردراند شیر		هلا دریدن او را چو دیگران مشمار
دل و جگر چو نیابد درونه تن او		همان کسی که دریدش همو شود معمار
چو در حیات خود او کشته گشت در کف عشق		به امر موتوا من قبل ان تموتوا زار
که بی‌دلست و جگرخون عاشقست یقین		شکار را ندرانید هیچ شیر دو بار
وگر درید به سهوش بدوزدش در حال		در او دمد دم جان و بگیردش به کنار
حرام کرد خدا شحم و لحم عاشق را		که تا طمع نکند در فناش مردم خوار
تو عشق نوش که تریاق خاک فاروقیست		که زهر زهره ندارد که دم زند ز ضرار
سخن رسید به عشق و همی‌جهد دل من		کجا جهد ز چنین زخم بی‌محابا تار
چو قطب می‌نجهد از میان دور فلک		کجا جهد تو بگو نقطه از چنین پرگار
خموش باش که این هم کشاکش قدرست		تو را به شعر و به اطلس مرا سوی اشعار

چرا ز قافله یک کس نمی‌شود بیدار		که رخت عمر ز کی باز می‌برد طرار
چرا ز خواب و ز طرار می‌نیازاری		چرا از او که خبر می‌کند کنی آزار
تو را هر آنک بیازرد شیخ و واعظ توست		که نیست مهر جهان را چو نقش آب قرار
یکی همیشه همی‌گفت راز با خانه		مشو خراب به ناگه مرا بکن اخبار
شبی به ناگه خانه بر او فرود آمد		چه گفت گفت کجا شد وصیت بسیار
نگفتمت خبرم کن تو پیش از افتادن		که چاره سازم من با عیال خود به فرار
خبر نکردی ای خانه کو حق صحبت		فروفتادی و کشتی مرا به زاری زار
جواب گفت مر او را فصیح آن خانه		که چند چند خبر کردمت به لیل و نهار
بدان طرف که دهان را گشادمی بشکاف		که قوتم برسیدست وقت شد هش دار
همی‌زدی به دهانم ز حرص مشتی گل		شکاف‌ها همی‌بستی سراسر دیوار
ز هر کجا که گشادم دهان فروبستی		نهشتیم که بگویم چه گویم ای معمار
بدان که خانه تن توست و رنج‌ها چو شکاف		شکاف رنج به دارو گرفتی ای بیمار
مثال کاه و گلست آن مزوره و معجون		هلا تو کاه گل اندر شکاف می‌افشار
دهان گشاید تن تا بگویدت رفتم		طبیب آید و بندد بر او ره گفتار
خمار درد سرت از شراب مرگ شناس		مده شراب بنفشه بهل شراب انار
وگر دهی تو به عادت دهش که روپوشست		چه روی پوشی زان کوست عالم الاسرار
بخور شراب انابت بساز قرص ورع		ز توبه ساز تو معجون غذا ز استغفار
بگیر نبض دل و دین خود ببین چونی		نگاه کن تو به قاروره عمل یک بار
به حق گریز که آب حیات او دارد		تو زینهار از او خواه هر نفس زنهار
اگر کیست بگوید که خواست فایده نیست		بگو که خواست از او خاست چون بود بی‌کار
مرید چیست به تازی مرید خواهنده		مرید از آن مرادست و صید از آن شکار
اگر نخواست مرا پس چرام خواهان کرد		که زرد کرد رخم را فراق آن رخسار
وگر نه غمزه او زد به تیغ عشق مرا		چراست این دل من خون و چشم من خونبار
خزان مرید بهارست زرد و آه کنان		نه عاقبت به سر او رسید شیخ بهار
چو زنده گشت مرید بهار و مرده نماند		مرید حق ز چه ماند میان ره مردار
به سوی باغ بیا و جزای فعل ببین		شکوفه لایق هر تخم پاک در اظهار
چو واعظان خضرکسوه بهار ای جان		زبان حال گشا و خموش باش ای یار

بیار ساقی بادت فدا سر و دستار		ز هر کجا که دهد دست جام جان دست آر
درآی مست و خرامان و ساغر اندر دست		روا مبین چو تو ساقی و ما چنین هشیار
بیار جام که جانم ز آرزومندی		ز خویش نیز برآمد چه جای صبر و قرار
بیار جام حیاتی که هم مزاج توست		که مونس دل خسته‌ست و محرم اسرار
از آن شراب که گر جرعه‌ای از او بچکد		ز خاک شوره بروید همان زمان گلزار
شراب لعل که گر نیم شب برآرد جوش		میان چرخ و زمین پر شود از او انوار
زهی شراب و زهی ساغر و زهی ساقی		که جان‌ها و روان‌ها نثار باد نثار
بیا که در دل من رازهای پنهانست		شراب لعل بگردان و پرده‌ای مگذار
مرا چو مست کنی آنگهی تماشا کن		که شیرگیر چگونست در میان شکار
تبارک الله آن دم که پر شود مجلس		ز بوی جام و ز نور رخ چنان دلدار
هزار مست چو پروانه جانب آن شمع		نهاده جان به طبق بر که این بگیر و بیار
ز مطربان خوش آواز و نعره مستان		شراب در رگ خمار گم کند رفتار
ببین به حال جوانان کهف کان خوردند		خراب سیصد و نه سال مست اندر غار
چه باده بود که موسی به ساحران درریخت		که دست و پای بدادند مست و بیخودوار
زنان مصر چه دیدند بر رخ یوسف		که شرحه شرحه بریدند ساعد چو نگار
چه ریخت ساقی تقدیس بر سر جرجیس		که غم نخورد و نترسید ز آتش کفار
هزار بارش کشتند و پیشتر می‌رفت		که مستم و خبرم نیست از یکی و هزار
صحابیان که برهنه به پیش تیغ شدند		خراب و مست بدند از محمد مختار
غلط محمد ساقی نبود جامی بود		پر از شراب و خدا بود ساقی ابرار
کدام شربت نوشید پوره ادهم		که مست وار شد از ملک و مملکت بیزار
چه سکر بود که آواز داد سبحانی		که گفت رمز اناالحق و رفت بر سر دار
به بوی آن می‌شد آب روشن و صافی		چو مست سجده کنان می‌رود به سوی بحار
ز عشق این می خاکست گشته رنگ آمیز		ز تف این می آتش فروخت خوش رخسار
وگر نه باد چرا گشت همدم و غماز		حیات سبزه و بستان و دفتر گفتار
چه ذوق دارند این چار اصل ز آمیزش		نبات و مردم و حیوان نتیجه این چار
چه بی‌هشانه میی دارد این شب زنگی		که خلق را به یکی جام می‌برد از کار
ز لطف و صنعت صانع کدام را گویم		که بحر قدرت او را پدید نیست کنار
شراب عشق بنوشیم و بار عشق کشیم		چنانک اشتر سرمست در میان قطار
نه مستیی که تو را آرزوی عقل آید		ز مستی که کند روح و عقل را بیدار
ز هر چه دارد غیر خدا شکوفه کند		از آنک غیر خدا نیست جز صداع و خمار
کجا شراب طهور و کجا می انگور		طهور آب حیاتست و آن دگر مردار
دمی چو خوک و زمانی چو بوزنه کندت		به آب سرخ سیه روی گردی آخر کار
دلست خنب شراب خدا سرش بگشا		سرش به گل بگرفتست طبع بدکردار
چو اندکی سر خم را ز گل کنی خالی		برآید از سر خم بو و صد هزار آثار
اگر درآیم کآثار آن فروشمرم		شمار آن نتوان کرد تا به روز شمار
چو عاجزیم بلا احصیی فرود آریم		چو گشت وقت فروداشت جام جان بردار
درآ به مجلس عشاق شمس تبریزی		که آفتاب از آن شمس می‌برد انوار

نبشتست خدا گرد چهره دلدار		خطی که فاعتبروا منه یا اولی الابصار
چو عشق مردم خوارست مردمی باید		که خویش لقمه کند پیش عشق مردم خوار
تو لقمه ترشی دیر دیر هضم شوی		ولیست لقمه شیرین نوش نوش گوار
تو لقمه‌ای بشکن زانک آن دهان تنگست		سه پیل هم نخورد مر تو را مگر به سه بار
به پیش حرص تو خود پیل لقمه‌ای باشد		تویی چو مرغ ابابیل پیل کرده شکار
تو زاده عدمی آمده ز قحط دراز		تو را چه مرغ مسمن غذا چه کژدم و مار
به دیگ گرم رسیدی گهی دهان سوزی		گهی سیاه کنی جامه و لب و دستار
به هیچ سیر نگردی چو معده دوزخ		مگر که بر تو نهد پای خالق جبار
چنانک بر سر دوزخ قدم نهد خالق		ندا کند که شدم سیر هین قدم بردار
خداست سیرکن چشم اولیا و خواص		که رسته‌اند ز خویش و ز حرص این مردار
نه حرص علم و هنر ماندشان نه حرص بهشت		نجوید او خر و اشتر که هست شیرسوار
خموش اگر شمرم من عطا و بخشش‌هاش		از آن شمار شود گیج و خیره روز شمار
بیا تو مفخر تبریز شمس دین به حق		کمینه چاکر تو شمس گنبد دوار

شدست نور محمد هزار شاخ هزار		گرفته هر دو جهان از کنار تا به کنار
اگر حجاب بدرد محمد از یک شاخ		هزار راهب و قسیس بردرد زنار
تو را اگر سر کارست روزگار مبر		شکار شو نفسی و دمی بگیر شکار
تو را سعادت بادا که ما ز دست شدیم		ز دست رفتن این بار نیست چون هر بار
پریر یار مرا گفت کاین جهان بلاست		بگفتمش که ولیکن نه چون تو بی‌زنهار
جواب داد تو باری چرا زنی تشنیع		که پات خار ندید و سرت نیافت خمار
بگفتمش که بلی لیک هم مگیر مرا		نیاحتی که کنم وفق نوحه اغیار
چو میرخوان توام ترش بنهم و شیرین		که هر کسی بخورد بای خود ز خوان کبار
به سوزنی که دهان‌ها بدوخت در رمضان		بیا بدوز دهانم که سیرم از گفتار
ولی چو جمله دهانم کدام را دوزی		نیم چو سوزن کو را بود یکی سوفار
خیار امت محتاج شمس تبریزند		شکافت خربزه زین غم چه جای خیر و خیار

چه مایه رنج کشیدم ز یار تا این کار		بر آب دیده و خون جگر گرفت قرار
هزار آتش و دود و غمست و نامش عشق		هزار درد و دریغ و بلا و نامش یار
هر آنک دشمن جان خودست بسم الله		صلای دادن جان و صلای کشتن زار
به من نگر که مرا او به صد چنین ارزد		نترسم و نگریزم ز کشتن دلدار
چو آب نیل دو رو دارد این شکنجه عشق		به اهل خویش چو آب و به غیر او خون خوار
چو عود و شمع نسوزد چه قیمتش باشد		که هیچ فرق نماند ز عود و کنده خار
چو زخم تیغ نباشد به جنگ و نیزه و تیر		چه فرق حیز و مخنث ز رستم و جاندار
به پیش رستم آن تیغ خوشتر از شکرست		نثار تیر بر او لذیذتر ز نثار
شکار را به دو صد ناز می‌برد این شیر		شکار در هوس او دوان قطار قطار
شکار کشته به خون اندرون همی‌زارد		که از برای خدایم بکش تو دیگربار
دو چشم کشته به زنده بدان همی‌نگرد		که ای فسرده غافل بیا و گوش مخار
خمش خمش که اشارات عشق معکوسست		نهان شوند معانی ز گفتن بسیار

مجوی شادی چون در غمست میل نگار		که در دو پنجه شیری تو ای عزیز شکار
اگر چه دلبر ریزد گلابه بر سر تو		قبول کن تو مر آن را به جای مشک تتار
درون تو چو یکی دشمنیست پنهانی		بجز جفا نبود هیچ دفع آن سگسار
کسی که بر نمدی چوب زد نه بر نمدست		ولی غرض همه تا آن برون شود ز غبار
غبارهاست درون تو از حجاب منی		همی‌برون نشود آن غبار از یک بار
به هر جفا و به هر زخم اندک اندک آن		رود ز چهره دل گه به خواب و گه بیدار
اگر به خواب گریزی به خواب دربینی		جفای یار و سقط‌های آن نکوکردار
تراش چوب نه بهر هلاکت چوبست		برای مصلحتی راست در دل نجار
از این سبب همه شر طریق حق خیرست		که عاقبت بنماید صفاش آخر کار
نگر به پوست که دباغ در پلیدی‌ها		همی‌بمالد آن را هزار بار هزار
که تا برون رود از پوست علت پنهان		اگر چه پوست نداند ز اندک و بسیار
تو شمس مفخر تبریز چاره‌ها داری		شتاب کن که تو را قدرتیست در اسرار

بیامدیم دگربار چون نسیم بهار		برآمدیم چو خورشید با صد استظهار
چو آفتاب تموزیم رغم فصل عجوز		فکنده غلغل و شادی میانه گلزار
هزار فاخته جویان ما که کو کوکو		هزار بلبل و طوطی به سوی ما طیار
به ماهیان خبر ما رسید در دریا		هزار موج برآورد جوش دریابار
به ذات پاک خدایی که گوش و هوش دهد		که در جهان نگذاریم یک خرد هشیار
به مصطفی و به هر چار یار فاضل او		که پنج نوبت ما می‌زنند در اسرار
بیامدیم ز مصر و دو صد قطار شکر		تو هیچ کار مکن جز که نیشکر مفشار
نبات مصر چه حاجت که شمس تبریزی		دو صد نبات بریزد ز لفظ شکربار

ز بامداد چه دشمن کشست دیدن یار		بشارتیست ز عمر عزیز روی نگار
ز خواب برجهی و روی یار را بینی		زهی سعادت و اقبال و دولت بیدار
همو گشاید کار و همو بگوید شکر		چنان بود که گلی رست بی‌قرینه خار
چو دست بر تو نهد یار و گویدت برخیز		زهی قیامت و جنات و تحتها الانهار
بگو به موسی عمران که شد همه دیده		که نعره ارنی خیزد از دم دیدار
برای مغلطه می‌دید و دیدنش می‌جست		زهی مقام تجلی و آفتاب مدار
ز بامداد چو افیون فضل او خوردیم		برون شدیم ز عقل و برآمدیم ز کار
ببین تو حال مرا و مرا ز حال مپرس		چو عقل اندک داری برو مگو بسیار
برو مگوی جنون را ز کوره معقولات		که صد دریغ که دیوانه گشته‌ای یک بار
مرا در این شب دولت ز جفت و طاق مپرس		که باده جفت دماغست و یار جفت کنار
مرا مپرس عزیزا که چند می‌گردی		که هیچ نقطه نپرسد ز گردش پرگار
غبار و گرد مینگیز در ره یاری		که او به حسن ز دریا برآورید غبار
منه تو بر سر زانو سر خود ای صوفی		کز این تو پی نبری گر فروروی بسیار
چو هیچ کوه احد برنیامد از بن و بیخ		چه دست درزده‌ای در کمرگه کهسار
در آن زمان که عسل‌های فقر می‌لیسیم		به چشم ما مگسی می‌شود سپه سالار
چه ایمنست دهم از خراج و نعل بها		چو نعل ماست در آتش ز عشق تیزشرار

درخت اگر متحرک بدی به پا و به پر		نه رنج اره کشیدی نه زخمه‌های تبر
ور آفتاب نرفتی به پر و پا همه شب		جهان چگونه منور شدی بگاه سحر
ور آب تلخ نرفتی ز بحر سوی افق		کجا حیات گلستان شدی به سیل و مطر
چو قطره از وطن خویش رفت و بازآمد		مصادف صدف او گشت و شد یکی گوهر
نه یوسفی به سفر رفت از پدر گریان		نه در سفر به سعادت رسید و ملک و ظفر
نه مصطفی به سفر رفت جانب یثرب		بیافت سلطنت و گشت شاه صد کشور
وگر تو پای نداری سفر گزین در خویش		چو کان لعل پذیرا شو از شعاع اثر
ز خویشتن سفری کن به خویش ای خواجه		که از چنین سفری گشت خاک معدن زر
ز تلخی و ترشی رو به سوی شیرینی		چنانک رست ز تلخی هزار گونه ثمر
ز شمس مفخر تبریز جوی شیرینی		از آنک هر ثمر از نور شمس یابد فر

تو شاخ خشک چرایی به روی یار نگر		تو برگ زرد چرایی به نوبهار نگر
درآ به حلقه رندان که مصلحت اینست		شراب و شاهد و ساقی بی‌شمار نگر
بدانک عشق جهانی است بی‌قرار در او		هزار عاشق بی‌جان و بی‌قرار نگر
چو دررسی تو بدان شه که نام او نبرم		به حق شاهی آن شه که شاهوار نگر
چو دیده سرمه کشی باز رو از این سو کن		بدین جهان پر از دود و پرغبار نگر
هزار دود مرکب که چیست این فلکست		غبار رنگ برآرد که سبزه زار نگر
نگه مکن تو به خورشید چونک درتابد		به گاه شام ورا زرد و شرمسار نگر
چو ماه نیز به دریوزه پر کند زنبیل		ز بعد پانزده روزش تو خوار و زار نگر
بیا به بحر ملاحت به سوی کان وصال		بدان دو غمزه مخمور یار غار نگر
چو روح قدس ببوسید نعل مرکب او		ز نعل نعره برآمد که حال و کار نگر
اگر نه عفو کند حلم شمس تبریزی		تو روح را ز چنین یار شرمسار نگر

ندا رسید به جان‌ها ز خسرو منصور		نظر به حلقه مردان چه می‌کنید از دور
چو آفتاب برآمد چه خفته‌اند این خلق		نه روح عاشق روزست و چشم عاشق نور
درون چاه ز خورشید روح روشن شد		ز نور خارش پذرفت نیز دیده کور
بجنب بر خود آخر که چاشتگاه شدست		از آنک خفته چو جنبید خواب شد مهجور
مگو که خفته نیم ناظرم به صنع خدا		نظر به صنع حجابست از چنان منظور
روان خفته اگر داندی که در خوابست		از آنچ دیدی نی خوش شدی و نی رنجور
چنانک روزی در خواب رفت گلخن تاب		به خواب دید که سلطان شدست و شد مغرور
بدید خود را بر تخت ملک وز چپ و راست		هزار صف ز امیر و ز حاجب و دستور
چنان نشسته بر آن تخت او که پنداری		در امر و نهی خداوند بد سنین و شهور
میان غلغله و دار و گیر و بردابرد		میان آن لمن الملک و عزت و شر و شور
درآمد از در گلخن به خشم حمامی		زدش به پای که برجه نه مرده‌ای در گور
بجست و پهلوی خود نی خزینه دید و نه ملک		ولی خزینه حمام سرد دید و نفور
بخوان ز آخر یاسین که صیحه فاذا		تو هم به بانگی حاضر شوی ز خواب غرور
چه خفته‌ایم ولیکن ز خفته تا خفته		هزار مرتبه فرقست ظاهر و مستور
شهی که خفت ز شاهی خود بود غافل		خسی که خفت ز ادبیر خود بود معذور
چو هر دو باز از این خواب خویش بازآیند		به تخت آید شاه و به تخته آن مقهور
لباب قصه بماندست و گفت فرمان نیست		نگر به دانش داوود و کوتهی زبور
مگر که لطف کند باز شمس تبریزی		وگر نه ماند سخن در دهن چنین مقصور

به من نگر که منم مونس تو اندر گور		در آن شبی که کنی از دکان و خانه عبور
سلام من شنوی در لحد خبر شودت		که هیچ وقت نبودی ز چشم من مستور
منم چو عقل و خرد در درون پرده تو		به وقت لذت و شادی به گاه رنج و فتور
شب غریب چو آواز آشنا شنوی		رهی ز ضربت مار و جهی ز وحشت مور
خمار عشق درآرد به گور تو تحفه		شراب و شاهد و شمع و کباب و نقل و بخور
در آن زمان که چراغ خرد بگیرانیم		چه‌های و هوی برآید ز مردگان قبور
ز های و هوی شود خیره خاک گورستان		ز بانگ طبل قیامت ز طمطراق نشور
کفن دریده گرفته دو گوش خود از بیم		دماغ و گوش چه باشد به پیش نفخه صور
به هر طرف نگری صورت مرا بینی		اگر به خود نگری یا به سوی آن شر و شور
ز احولی بگریز و دو چشم نیکو کن		که چشم بد بود آن روز از جمالم دور
به صورت بشرم‌هان و هان غلط نکنی		که روح سخت لطیفست عشق سخت غیور
چه جای صورت اگر خود نمد شود صدتو		شعاع آینه جان علم زند به ظهور
دهل زنید و سوی مطربان شهر تنید		مراهقان ره عشق راست روز ظهور
به جای لقمه و پول ار خدای را جستی		نشسته بر لب خندق ندیدیی یک کور
به شهر ما تو چه غمازخانه بگشادی		دهان بسته تو غماز باش همچون نور

مرا بگاه ده ای ساقی کریم عقار		که دوش هیچ نخفتم ز تشنگی و خمار
لبم که نام تو گوید به باده‌اش خوش کن		سرم خمار تو دارد به مستیش تو بخار
بریز باده بر اجسامم و بر اعراضم		چنانک هیچ نماند ز من رگی هشیار
وگر خراب شوم من بود رگی باقی		چو جغد هل که بگردد در این خراب دیار
چو لاله زار کن این دشت را به باده لعل		روا مدار که موقوف داریم به بهار
ز توست این شجره و خرقه‌اش تو دادستی		که از شراب تو اشکوفه کرده‌اند اشجار
مرا چو مست کنی زین شجر برآرم سر		به خنده دل بنمایم به خلق همچو انار
مرا چو وقف خرابات خویش کردستی		توام خراب کنی هم تو باشیم معمار
بیار رطل گران تا خمش کنم پی آن		نه لایقست که باشد غلام تو مکثار

بکش بکش که چه خوش می‌کشی بیار بیار		هزیمتان ره عشق را قطار قطار
کنار بازگشادست عشق از مستی		رسید دلشدگان را گه کنار کنار
ز دست خویش از آن ساغری که می‌دانی		اگر چه نیک خرابم بیا بیار بیار
قرار دولت او خواه و از قرار مپرس		که نیست از رخ او در دلم قرار قرار
نگار کردن چون اشک بر رخ عاشق		حلاوتیست در آن رو که زد نگار نگار
ایا کسی که درافتاده‌ای به چنگالش		ز چنگ دوست رهیدن طمع مدار مدار
تو خون بدی وز عشقش چو شیر جوشیدی		چو شیر خون نشود تو از این گذار گذار
برو به باده مخدوم شمس دین آمیز		که نیست باده تبریز را خمار خمار

کسی بگفت ز ما یا از اوست نیکی و شر		هنوز خواجه در اینست ریش خواجه نگر
عجب که خواجه به رنگی که طفل بود بماند		که ریش خواجه سیه بود و گشت رنگ دگر
بگویمت که چرا خواجه زیر و بالا گفت		بدان سبب که نگشتست خواجه زیر و زبر
به چار پا و دو پا خواجه گرد عالم گشت		ولیک هیچ نرفتست قعر بحر به سر
گمان خواجه چنانست که خواجه بهتر گشت		ولیک هست چو بیمار دق واپستر
به حجت و به لجاج و ستیزه افزون گشت		ز جان و حجت ذوقش نبود هیچ خبر
طریق بحث لجاجست و اعتراض و دلیل		طریق دل همه دیده‌ست و ذوق و شهد و شکر

فغان فغان که ببست آن نگار بار سفر		فغان که بنده مر او را نبود یار سفر
فغان که کار سفر نیست سخره دستم		که تا ز هم بدرم جمله پود و تار سفر
ولیک طالع خورشید و مه سفر باشد		که تاز گردششان سایه شد سوار سفر
سفر بیامد وزان هجر عذرها می‌خواست		بدان زبان که شد این بنده شرمسار سفر
بگفتمش که ز روباه شانگی بگذر		که شیر کرد شکارم به مرغزار سفر
مراست جان مسافر چو آب و من چون جوی		روانه جانب دریا که شد مدار سفر
دود به لب لب این جوی تا لب دریا		دلی که خست در این راه‌ها ز خار سفر
به روی آینه بنگر که از سفر آمد		صفا نگر تو به رویش از آن غبار سفر
سفر سفر چو چنان یار غار در سفرست		تو بخت بخت سفر دان و کار کار سفر
همیشه چشم گشایم چو غنچه بر سر راه		چو سرو روح روانست در بهار سفر
چو شمس مفخر تبریز در سفر افتاد		چه مملکت که بگسترد در دوار سفر

به خدمت لبت آمد به انتجاع شکر		که از لب شکرین بخش یک دو صاع شکر
تو ارتقا به سخا جو مگو نه گو آری		نظر مکن که نیی یافت ارتفاع شکر
لب تو است که شکر ز عین او روید		نه منتظر که رسید نسیه از بقاع شکر
شکر به وقت شکر خوردنت نصیبی یافت		که بر مذاق دهان‌ها بود مطاع شکر
ببسته‌ای دو لب امروز زان همی‌ترسم		که از غم تو بماند ز انتفاع شکر
زهی نبات که دارد لب تو کز وی شد		امیر جمله نباتات بی‌نزاع شکر
دهان ببندم و بسته شکر همی‌خایم		که تا به جان برسد خوش به ابتلاع شکر

قدح شکست و شرابم نماند و من مخمور		خراب کار مرا شمس دین کند معمور
خدیو عالم بینش چراغ عالم کشف		که روح‌هاش به جان سجده می‌کنند از دور
که تا ز بحر تحیر برآورد دستش		هزار جان و روان‌های غرقه مغمور
گر آسمان و زمین پر شود ز ظلمت کفر		چو او بتابد پرتو بگیرد آن همه نور
از آن صفا که ملایک از او همی‌یابند		اگر رسد به شیاطین شوند هر یک حور
وگر نباشد آن نور دیو را روزی		به پرده‌های کرم دیو را کند مستور
به روز عیدی کو بخش کردن آغازد		به هر سویست عروسی به هر نواحی سور
ز سوی تبریز آن آفتاب درتابد		شوند زنده ذرایر مثال نفخه صور
ایا صبا به خدا و به حق نان و نمک		که هر سحر من و تو گشته‌ایم از او مسرور
که چون رسی به نهایت کران عالم غیب		از آن گذر کن و کاهل مباش چون رنجور
از آن پری که از او یافتی بکن پرواز		هزارساله ره اندر پرت نباشد دور
بپر چو خسته شود آن پرت سجودی کن		برای حال من خسته جان و دل مهجور
به آب چشم بگویش که از زمان فراق		شدست روز سیاه و شدست مو کافور
تو آن کسی که همه مجرمان عالم را		به بحر رحمت غوطی دهی کنی مغفور
چو چشم بینا در جان تو همی‌نرسد		کسی که چشم ندارد یقین بود معذور
چنان بکن تو به لابه که خاک پایش را		بدیده آری کاین درد می‌شود ناسور
وزین سفر به سعادت صبا چو بازآیی		درافکنی به وجود و عدم شرار و شرور
چو سرمه‌اش به من آری هزار رحمت نو		به جانت بادا تا قرن‌های نامحصور

ببین دلی که نگردد ز جان سپاری سیر		اسیر عشق نگردد ز رنج و خواری سیر
ز زخم‌های نهانی که عاشقان دانند		به خون درست و نگردد ز زخم کاری سیر
مقیم شد به خرابات و جمله رندان را		خراب کرد و نشد از شراب باری سیر
هزار جان مقدس سپرد هر نفسی		در آن شکار و نشد جان از آن شکاری سیر
مثال نی ز لب یار کام پرشکرست		ولیک نیست چو نی از فغان و زاری سیر
بگفت تو ز چه سیری بگفتم از جز تو		ولیک هیچ نگردم از آنچ داری سیر
نه شهر و یار شناسیم ای مسلمانان		از آنک نیست دل از جام شهریاری سیر
هوای تو چو بهارست و دل ز توست چو باغ		که باغ می‌نشود از دم بهاری سیر
چو شرمسارم از احسان شمس تبریزی		که جان مباد از این شرم و شرمساری سیر

مه تو یار ندارد جز او تو یار مگیر		رخش کنار ندارد از او کنار مگیر
جهان شکارگهی دان ز هر طرف صیدی		درآ چو شیر به جز شیر نر شکار مگیر
هوای نفس مهارست و خلق چون شتران		به غیر آن شتر مست را مهار مگیر
وجود جمله غبارست تابش از مه ماست		به ماه پشت میار و ره غبار مگیر
بران ز پیش جهان را که مار گنج تواست		تواش به حسن چو طاووس گیر و مار مگیر
چو خلق بر کف دستت نهند چون سیماب		ز عشق بر کف سیماب شو قرار مگیر
به حس دست بدان ار چه چشم تو بستست		ز گلشن ازلی گل بچین و خار مگیر
به بوی آن گل بگشاد دیده یعقوب		نسیم یوسف ما را ز کرته خوار مگیر
کیست یوسف جان شاه شمس تبریزی		به غیر حضرت او را تو اعتبار مگیر

چو دررسید ز تبریز شمس دین چو قمر		ببست شمس و قمر پیش بندگیش کمر
چو روی انور او گشت دیده دیده		مقام دیدن حق یافت دیده‌های بشر
فرشته نعره زنان پیش او چو چاوشان		فلک سجودکنان پیش او به چشم و به سر
به چشم نفس نشد روی ماه او دیدن		که نفس می‌نگشاید به سوی شاه نظر
که لعل آن مه خاصیت زمرد داشت		از آن ببست از او اژدهای نفس به صبر
درخت هر که بدو سر کشید جان نبرد		ز اره‌های فنا و ز زخمه‌های تبر
کنون که ماه نهان شد ز ابر این هجران		ز ابرهای دو دیده فرودوید مطر
ز قطره‌های دو دیده زمین شدی سرسبز		اگر نه قطره برآمیختی به خون جگر
جگر چو آلت رحمست رحم از او خیزد		از این سبب مدد دیده‌ها بکرد مگر
ز عشق جمله اجزای خانه باخبرند		چو کدخدای بود از جمال شه مخبر
تو طالب خبری کم نشین به بی‌خبران		گروه بی‌خبران را به هیچ سگ مشمر
که جفت مرده تو را مرده شوی گرداند		که شوی مرده بود خود ز مرده شوی بتر
به چشم درد به عیسی نگر اگر نگری		سرک مپیچ بدان چشم و در خرش منگر
چو همنشین شود انگور با خم سرکه		شراب او ترشی شد حریف اوست کبر
به حیله حیله تو سوراخ کن خم ترشی		برون گریز و بو سوی بحر شهد و شکر
کدام بحر خداوند شمس دین به حق		به ذات پاک خدا اوست خسرو اکبر

از آن مقام که نبود گشاد زود گذر		برو به سوی خریدار خویش همچون زر
درخت اگر متحرک شدی ز جای به جا		نه رنج اره کشیدی نه زخمه‌های تبر
زمان چو حاکم تست و مکان چو معبر تو		مکان نیک گزین و زمان نکو بنگر
چنان شوی که مکان و زمان و اهل زمان		دگر نتاند کردن به فعل در تو اثر
تو تیره گردی از شب چو آینه گردون		نه زردروی خزان گردی از هوا چو شجر

مطرب عاشقان بجنبان تار		بزن آتش به مؤمن و کفار
مصلحت نیست عشق را خمشی		پرده از روی مصلحت بردار
تا بنگریست طفل گهواره		کی دهد شیر مادر غمخوار
هر چه غیر خیال معشوقست		خار عشقست اگر بود گلزار
مطربا چون رسی به شرح دلم		پای در خون نهاده‌ای هش دار
پای آهسته نه که تا نجهد		چکره‌ای خون دل به هر دیوار
مطربا زخم‌های دل می‌بین		تا ندانند خویشتن خوش دار
مطربا نام بر ز معشوقی		کز دل ما ببرد صبر و قرار
من چه گفتم کجا بماند دلی		گر دلم کوه بود رفت از کار
نام او گوی و نام من کم کن		تا لقب گویمت نکوگفتار
چون ز رفتار او سخن گویم		دل کجا می‌رود زهی رفتار
شمس تبریز عیسی عهدی		هست در عهد تو چنین بیمار

گر تو خواهی وطن پر از دلدار		خانه را رو تهی کن از اغیار
ور تو خواهی سماع را گیرا		دور دارش ز دیده انکار
هر که او را سماع مست نکرد		منکرش دان اگر چه کرد اقرار
هر که اقرار کرد و باده شناخت		عاقلش نام نه مگو خمار
به بهانه به ره کن آن‌ها را		تا شوی از سماع برخوردار
وز میان خویش را برون کن تیز		تا بگیری تو خویش را به کنار
سایه یار به که ذکر خدای		این چنین گفتست صدر کبار
تا نگویی که گل هم از خارست		زانک هر خار گل نیارد بار
خار بیگانه را ز دل برکن		خار گل را به جان و دل می‌دار
موسی اندر درخت آتش دید		سبزتر می‌شد آن درخت از نار
شهوت و حرص مرد صاحب دل		همچنین دان و همچنین پندار
صورت شهوتست لیکن هست		همچو نار خلیل پرانوار
شمس تبریز را بشر بینند		چون گشایند دیده‌ها کفار

رحم بر یار کی کند هم یار		آه بیمار کی شنود بیمار
اشک‌های بهار مشفق کو		تا ز گل پر کنند دامن خار
اکثروا ذکر هادم اللذات		بشنوید از خزان بی‌زنهار
غار جنت شود چو هست در او		ثانی اثنین اذ هما فی الغار
ز آه عاشق فلک شکاف کند		ناله عاشقان نباشد خوار
فلک از بهر عاشقان گردد		بهر عشقست گنبد دوار
نی برای خباز و آهنگر		نی برای دروگر و عطار
آسمان گرد عشق می‌گردد		خیز تا ما کنیم نیز دوار
بین که لو لاک ما خلقت چه گفت		کان عشق است احمد مختار
مدتی گرد عاشقی گردیم		چند گردیم گرد این مردار
چشم کو تا که جان‌ها بیند		سر برون کرده از در و دیوار
در و دیوار نکته گویانند		آتش و خاک و آب قصه گزار
چون ترازو و چون گز و چو محک		بی‌زبانند و قاضی بازار
عاشقا رو تو همچو چرخ بگرد		خامش از گفت و جملگی گفتار

عشق جانست عشق تو جان‌تر		لطف درمان و از تو درمان‌تر
کافری‌های زلف کافر تو		گشته ز ایمان جمله ایمان‌تر
جان سپردن به عشق آسانست		وز پی عشق توست آسان‌تر
همه مهمان خوان لطف تواند		لیک این بنده زاده مهمان‌تر
بی‌تو هستند جمله بی‌سامان		لیک من بی‌طریق و سامان‌تر 
عشق تو کان دولت ابدست		لیک وصل جمال تو کان‌تر
تیغ هندی هجر برانست		لیک هندی عشق بران‌تر
هر دلی چارپره در پی توست		دل ما صدپرست و پران‌تر
دیدن تو به صد چو جان ارزان		عوض نیم جانم ارزان‌تر
گر چه این چرخ نیک گردانست		چرخ افلاک عشق گردان‌تر
همه ز افلاک عشق در ترسند		وان فلک در غم تو ترسان‌تر
شمس تبریز همتی می‌دار		تا شوم در تو من عجب‌دان‌تر

روی بنما به ما مکن مستور		ای به هفت آسمان چو مه مشهور
ما یکی جمع عاشقان ز هوس		آمدیم از سفر ز راهی دور
ای که در عین جان خود داری		صد هزاران بهشت و حور و قصور
سر فروکن ز بام و خوش بنگر		جانب جمع عاشقی رنجور
ساقی صوفیان شرابی ده		کان نه از خم بود نه از انگور
ز آن شرابی که بوی جوشش او		مردگان را برون کشد از گور

مطربا عیش و نوش از سر گیر		یک دو ابریشمک فروتر گیر
ننگ بگذار و با حریف بساز		جنگ بگذار جام و ساغر گیر
لطف گل بین و جرم خار مبین		جعد بگشا و مشک و عنبر گیر
فربه از توست آسمان و زمین		این یک استاره را تو لاغر گیر
داروی فربهی خلق تویی		فربهش کن چو خواهی و برگیر
خرمش کن به یک شکرخنده		شکری را ز مصر کمتر گیر
بخت و اقبال خاک پای تواند		هر چه می‌بایدت میسر گیر
چونک سعد و ظفر غلام تواند		دشمنت را هزار لشکر گیر
ای دل ار آب کوثرت باید		آتش عشق را تو کوثر گیر
گر غلامی قیصرت باید		بنده‌اش را قباد و قیصر گیر
هر که را نبض عشق می‌نجهد		گر فلاطون بود تواش خر گیر
هر سری کو ز عشق پر نبود		آن سرش را ز دم مأخر گیر
هین مگو راز شمس تبریزی		مکن اسپید و جام احمر گیر

مطربا عشقبازی از سر گیر		یک دو ابریشمک فروتر گیر
چونک در چرخ آردت باده		خانه بر بام چرخ اخضر گیر
ملک مستی و بیخودی داری		ترک سودای ملک سنجر گیر
مست شو مست کن حریفان را		بار گیر از کمیت احمر گیر
مستی آمد ز راه بام دماغ		برو اندیشه و ره در گیر
از ره خشک راه بسیارست		کشتیی ساز وین ره تر گیر
پر برآوردم و بپریدم		ز آنچ خوردم بخور تو هم پر گیر
فارغم همچو مرغ از مرکب		مرکبم را تو لنگ و لاغر گیر
گر نروید ز خاک هیچ انگور		مستی عشق را مقرر گیر
شیشه گر گر دگر نسازد جام		جام می عشق را میسر گیر
پاره روح را کند نقشی		گویدت دلبر مصور گیر
توبه کردم دگر نخواهم گفت		توبه مست را مزور گیر
عاشق و مست و آنگهی توبه		ترک سالوس آن فسونگر گیر

عار بادا جهانیان را عار		از دو سه ماده ابله طرار
شکلک زاهدان ولی ز درون		لیس فی الدار سیدی دیار
به دو پول سیاه بتوان یافت		زین چنین خربطان دو سه خروار

خلق را زیر گنبد دوار		چشم‌ها کور و دیدنی بسیار
جور او کش از آنک شورش دل		نور چشمست یا اولوالابصار
بر دو دیده نهم غمت کاین درد		داروی خاص خسرویست به بار
باغ جان خوش ز سنگ بارانست		ما نخواهیم قطره سنگ ببار
شمس تبریز گوهر عشقست		گوهر عشق را تو خوار مدار

میر خرابات تویی ای نگار		وز تو خرابات چنین بی‌قرار
جمله خرابات خراب تواند		جمله اسرار ز توست آشکار
جان خراباتی و عمر عزیز		هین که بشد عمر چنین هوشیار
جان و جهان جان مرا دست گیر		چشم جهان حرف مرا گوش دار
خاک کفت چشم مرا توتیاست		وعده تو گوش مرا گوشوار
خمر کهن بر سر عشاق ریز		صورت نو در دل مستان نگار
ساغر بازیچه فانی ببر		ساغر مردانه ما را بیار
آتش می بر سر پرهیز ریز		وای بر آن زاهد پرهیزکار
حق چو شراب ازلی دردهد		مرد خورد باده حق مردوار
پرورش جان به سقاهم بود		از می و از ساغر پروردگار

چند از این راه نو روزگار		پرده آن یار قدیمی بیار
آتش فرعون بکش ز آب بحر		مفرش نمرود به آتش سپار
چرخ فلک را به خدایی مگیر		انجم و مه را مشناس اختیار
شمس و شموسی که سرآخر شدست		چون خر لنگست در آن مستدار
باد چو راکع شد و خود را شناخت		نیست در آخر چو خسان بی‌مدار
چشم در آن باد نهادست خس		کو کشدش جانب هر دشت و غار
خیره در آن آب بماندست سنگ		کوش بغلطاند در سیل بار
گر بد و نیکیم تو از ما مگیر		ما همه چنگیم و دل ما چو تار
گاه یکی نغمه تر می‌نواز		گاه ز تر بگذر و رو خشک آر
گر ننوازی دل این چنگ را		بس بود اینش که نهی برکنار
نور علی نور چو بنوازیش		باده خوش و خاصه به فصل بهار
در کف عشقست مهار همه		اشتر مستیم در این زیر بار
گاه چو شیری متمثل شود		تا برمد خلق از او چون شکار
گاه چو آبی متشکل شود		خلق رود تشنه بدو جان سپار

مست توام نه از می و نه از کوکنار		وقت کنارست بیا گو کنار
برجه مستانه کناری بگیر		چون شجر و باد به وقت بهار
شاخ تر از باد کناری چو یافت		رقص درآمد چو من بی‌قرار
این خبر افتاد به خوبان غیب		تا برسیدند هزاران نگار
لاله رخ افروخته از که رسید		سنبله پا به گل از مرغزار
سوسن با تیغ و سمن با سپر		سبزه پیادست و گل تر سوار
فندق و خشخاش به دست آمده		نعنع و حلبو به لب جویبار
جدول هر گونه حویجی جدا		تا مددی یابد از یار یار
کرده دکان‌ها همه حلواییان		پرشکر و فستق از بهر کار
میوه فروشان همه با طبل‌ها		بر سر هر پشته فشانده ثمار
لیک ز گل گوی که همرنگ اوست		جمله ز بو گو که پریست یار
بلبل و قمری و دو صد نوع مرغ		جانب باغ آمده قادم یزار
می‌زندم نرگس چشمک خموش		خطبه مرغان چمن گوش دار

جان خراباتی و عمر بهار		هین که بشد عمر چنین هوشیار
جان و جهان جان مرا دست گیر		چشم جهان حرف مرا گوش دار
صورت دل آمد و پیشم نشست		بسته سر و خسته و بیماروار
دست مرا بر سر خود می‌نهاد		کای به غم دوست مرا دست یار
درد سرم نیست ز صفرا و تب		از می عشقست سرم پرخمار
این همه شیوه‌ست مرادش توی		ای شکرت کرده دلم را شکار
جان من از ناله چو طنبور شد		حال دلم بشنو از آواز تار

هست کسی صافی و زیبانظر		تا بکند جانب بالا نظر
هست کسی پاک از این آب و گل		تا بکند جانب دریا نظر
پا بنهد بر کمر کوه قاف		تا بزند بر پر عنقا نظر
تا که نظر مست شود ز آفتاب		تا بشود بی‌سر و بی‌پا نظر
هست کسی را مدد از نور عشق		تا فتدش جمله بدان جا نظر
آب هم از آب مصفا شود		هم ز نظر یابد بینا نظر
جمله نظر شو که به درگاه حق		راه نیابد مگر الا نظر

رحم کن ار زخم شوم سر به سر		مرهم صبرم ده و رنجم ببر
ور همه در زهر دهی غوطه‌ام		زهر مرا غوطه ده اندر شکر
بحر اگر تلخ بود همچو زهر		هست صدف عصمت جان گهر
ابر ترش رو که غم انگیز شد		مژده تو دادیش ز رزق و مطر
مادر اگر چه که همه رحمتست		رحمت حق بین تو ز قهر پدر
سرمه نو باید در چشم دل		ور نه چه داند ره سرمه بصر
بود به بصره به یکی کو خراب		خانه درویش به عهد عمر
مفلس و مسکین بد و صاحب عیال		جمله آن خانه یک از یک بتر
هر یک مشهور بخواهندگی		خلق ز بس کدیه شان بر حذر
بود لحاف شبشان ماهتاب		روز طواف همشان در به در
گر بکنم قصه ز ادبیرشان		درد دل افزاید با درد سر
شاه کریمی برسید از شکار		شد سوی آن خانه ز گرد سفر
در بزد از تشنگی و آب خواست		آمد از آن خانه یتیمی به در
گفت که هست آب ولی کوزه نیست		آب یتیمان بود از چشم تر
شاه در این بود که لشکر رسید		همچو ستاره همه گرد قمر
گفت برای دل من هر یکی		در حق این قوم ببخشید زر
گنج شد آن خانه ز اقبال شاه		روشن و آراسته زیر و زبر
ولوله و آوازه به شهر اوفتاد		شهر به نظاره پی یک دگر
گفت یکی کأخر ای مفلسان		کشت به یک روز نیاید به بر
حال شما دی همگان دیده‌اند		کن فیکون کس نشود بخت ور
ور بشود بخت ور آخر چنین		کی شود او همچو فلک مشتهر
گفت کریمی سوی بر ما گذشت		کرد در این خانه به رحمت نظر
قصه درازست و اشارت بس است		دیده فزون دار و سخن مختصر

در بگشا کآمد خامی دگر		پیشکشی کن دو سه جامی دگر
هین که رسیدیم به نزدیک ده		همره ما شو دو سه گامی دگر
هین هله چونی تو ز راه دراز		هر قدمی غصه و دامی دگر
غصه کجا دارد کان عسل		ای که تو را سیصد نامی دگر
بسته بدی تو در و بام سرا		آمدت آن حکم ز بامی دگر
گر به سنام سر گردون روی		بر تو قضا راست سنامی دگر
ای ز تو صد کام دلم یافته		می‌طلبد دل ز تو کامی دگر
ای رخ و رخسار تو رومی دگر		ای سر زلفین تو شامی دگر
سوی چنان روم و چنان شام رو		تا ببری دولت را می دگر
لطف تو عام آمد چون آفتاب		گیر مرا نیز تو عامی دگر
هر سحری سر نهدت آفتاب		گوید بپذیر غلامی دگر
بر تو و برگرد تو هر کس که هست		دم به دم از عرش سلامی دگر
بی‌سخنی ره رو راه تو را		در غم و شادیست پیامی دگر
این غم و شادی چو زمام دلند		ناقه حق راست زمانی دگر
شاد زمانی که ببندم دهن		بشنوم از روح کلامی دگر
رخت از این سوی بدان سو کشم		بنگرم آن سوی نظامی دگر
عیش جهان گردد بر من حرام		بینم من بیت حرامی دگر
طرفه که چون خنب تنم بشکند		یابد این باده قوامی دگر
توبه مکن زین که شدم ناتمام		بعد شدن هست تمامی دگر
بس کنم ای دوست تو خود گفته گیر		یک دو سه میم و دو سه لامی دگر

جاء الربیع و البطر زال الشتاء و الخطر		من فضل رب عنده کل الخطایا تغتفر
آمد ترش رویی دگر یا زمهریرست او مگر		برریز جامی بر سرش ای ساقی همچون شکر
اوحی الیکم ربکم انا غفرنا ذنبکم		و ارضوا بما یقضی لکم ان الرضا خیر السیر
یا می دهش از بلبله یا خود به راهش کن هله		زیرا میان گلرخان خوش نیست عفریت ای پسر
و قایل یقول لی انا علمنا بره		فاحک لدینا سره لا تشتغل فیما اشتهر
درده می بیغامبری تا خر نماند در خری		خر را بروید در زمان از باده عیسی دو پر
السر فیک یا فتی لا تلتمس فیما اتی		من لیس سر عنده لم ینتفع مما ظهر
در مجلس مستان دل هشیار اگر آید مهل		دانی که مستان را بود در حال مستی خیر و شر
انظر الی اهل الردی کم عاینوا نور الهدی		لم ترتفع استارهم من بعد ما انشق القمر
ای پاسبان بر در نشین در مجلس ما ره مده		جز عاشقی آتش دلی کید از او بوی جگر
یا ربنا رب المنن ان انت لم ترحم فمن		منک الهدی منک الردی ما غیر ذا الا غرر
جز عاشقی عاشق کنی مستی لطیفی روشنی		نشناسد از مستی خود او سرکله را از کمر
یا شوق این العافیه کی اضطفر بالقافیه		عندی صفات صافیه فی جنبها نطقی کدر
گر دست خواهی پا نهد ور پای خواهی سر نهد		ور بیل خواهی عاریت بر جای بیل آرد تبر
ان کان نطقی مدرسی قد ظل عشقی مخرسی		و العشق قرن غالب فینا و سلطان الظفر
ای خواجه من آغشته‌ام بی‌شرم و بی‌دل گشته‌ام		اسپر سلامت نیستم در پیش تیغم چون سپر
سر کتیم لفظه سیف حسیم لحظه		شمس الضحی لا تختفی الا بسحار سحر
خواهم یکی گوینده‌ای مستی خرابی زنده‌ای		کآتش به خواب اندرزند وین پرده گوید تا سحر
یا ساحراء ابصارنا بالغت فی اسحارنا		فارفق بنا اودارنا انا حبسنا فی السفر
اندر تن من گر رگی هشیار یابی بردرش		چون شیرگیر او نشد او را در این ره سگ شمر
یا قوم موسی اننا فی التیه تهنا مثلکم		کیف اهتدیتم فاخبروا لا تکتموا عنا الخبر
آن‌ها خراب و مست و خوش وین‌ها غلام پنج و شش		آن‌ها جدا وین‌ها جدا آن‌ها دگر وین‌ها دگر
ان عوقوا ترحالنا فالمن و السلوی لنا		اصلحت ربی بالنا طاب السفر طاب الحضر
گفتن همه جنگ آورد در بوی و در رنگ آورد		چون رافضی جنگ افکند هر دم علی را با عمر
اسکت و لا تکثر اخی ان طلت تکثر ترتخی		الحیل فی ریح الهوی فاحفظه کلا لا وزر
خامش کن و کوتاه کن نظاره آن ماه کن		آن مه که چون بر ماه زد از نورش انشق القمر
ان الهوی قد غرنا من بعد ما قد سرنا		فاکشف به لطف ضرنا قال النبی لا ضرر
ای میر مه روپوش کن ای جان عاشق جوش کن		ما را چو خود بی‌هوش کن بی‌هوش خوش در ما نگر
قالوا ندبر شأنکم نفتح لکم آذانکم		نرفع لکم ارکانکم انتم مصابیح البشر
ز اندازه بیرون خورده‌ام کاندازه را گم کرده‌ام		شدوا یدی شدوا فمی هذا دواء من سکر
هاکم معاریج اللقا فیها تداریج البقا		انعم به من مستقی اکرم به من مستقر
هین نیش ما را نوش کن افغان ما را گوش کن		ما را چو خود بی‌هوش کن بی‌هوش سوی ما نگر
العیش حقا عیشکم و الموت حقا موتکم		و الدین و الدنیا لکم هذا جزاء من شکر

بشنو خبر صادق از گفته پیغامبر		اندر صفت مؤمن المؤمن کالمزهر
جاء الملک الاکبر ما احسن ذا المنظر		حتی ملاء الدنیا بالعبهر و العنبر
چون بربط شد مؤمن در ناله و در زاری		بربط ز کجا نالد بی‌زخمه زخم آور
جاء الفرج الاعظم جاء الفرج الاکبر		جاء الکرم الادوم جاء القمر الاقمر
خو کرد دل بربط نشکیبد از آن زخمه		اندر قدم مطرب می‌مالد رو و سر
الدوله عیشیه و القهوه عرشیه		و المجلس منثور باللوز مع السکر
اینک غزلی دیگر الخمس مع الخمسین		زان پیش که برخوانم که شانیک الابتر
الرب هو الساقی و العیش به باقی		و السعد هو الراقی یا خایف لا تحذر
الروح غداً سکری من قهوتنا الکبری		و ازینت الدنیا بالاخضر و الاحمر
خاموش شو و محرم می‌خور می جان هر دم		در مجلس ربانی بی‌حلق و لب و ساغر

مرا می‌گفت دوش آن یار عیار		سگ عاشق به از شیران هشیار
جهان پر شد مگر گوشت گرفتست		سگ اصحاب کهف و صاحب غار
قرین شاه باشد آن سگی کو		برای شاه جوید کبک و کفتار
خصوصا آن سگی کو را به همت		نباشد صید او جز شاه مختار
ببوسد خاک پایش شیر گردون		بدان لب که نیالاید به مردار
دمی می‌خور دمی می‌گو به نوبت		مده خود را به گفت و گو به یک بار
نه آن مطرب که در مجلس نشیند		گهی نوشد گهی کوشد به مزمار
ملولان باز جنبیدن گرفتند		همی‌جنگند و می‌لنگند ناچار
بجنبان گوشه زنجیر خود را		رگ دیوانگیشان را بیفشار
ملول جمله عالم تازه گردد		چو خندان اندرآید یار بی‌یار
الفت السکر ادرکنی باسکار		ایا جاری ایا جاری ایا جار
و لا تسق بکاسات صغار		فهذا یوم احسان و ایثار
و قاتل فی سبیل الجود بخلا		لیبقی منک منهاج و آثار
فقل انا صببنا الماء صبا		و نحن الماء لا ماء و لا نار
و سیمائی شهید لی بانی		قضیت عندهم فی العشق اوطار
و طیبوا و اسکروا قومی فانی		کریم فی کروم العصر عصار
جنون فی جنون فی جنون		تخفف عنک اثقالا و اوزار

انجیرفروش را چه بهتر		انجیرفروشی ای برادر
یا ساقی عشقنا تذکر		فالعیش بلا نداک ابتر
ما را سر صنعت و دکان نیست		ای ساقی جان کجاست ساغر
لا تترکنا سدی صحایا		الخیر ینال لا یوخر
کم جوی وفا عتاب کم کن		ای زنده کن هزار مضطر
الحنطه حیث کان حنطه		اذ کان کذاک یوم بیدر
چون پیشه مرد زرگری شد		هر شهر که رفت کیست زرگر
ابرارک یشربون خمراً		فی ظل سخایک المخیر
خود دل دهدت که برنهی بار		بر مرکب پشت ریش لاغر
من کاسک للثری نصیب		و الارض بذاک صار اخضر
بگذار که می‌چرد ضعیفی		در روضه رحمتت محرر
یا ساقی‌هات لا تقصر		یا طول حیاتنا المقصر
در سایه دوست چون بود جان		همچون ماهی میان کوثر
طهر خطراتنا و طیب		من کأس مدامک المطهر
ما را بمران وگر برانی		هم بر تو تنیم چون کبوتر
و الفجر لذی لیال عشر		من نهر رحیقک المفرج
آمد عثمان شهاب دین هین		واگو غزل مرا مکرر

انتم الشمس و القمر منکم السمع و البصر		نظر القلب فیکم بکم ینجلی النظر
قلتم الصبر اجمل صبر العبد ما انصبر		نحن ابناء وقتنا رحم الله من غبر
قدموا ساده الهوی قلت یا قوم ما الخبر		خوفونی بفتنه و اشاروا الی الحذر
قلت القتل فی الهوی برکات بلا ضرر		جرد العشق سیفه بادروا امه الفکر
ان من عاش بعد ذا ضیع الوقت و احتکر		نفخوا فی شبابه حمل الریح بالشرر
مزج النار بالهوی لیس یبقی و لا یذر		شببوا لی بنفخه یسکر نفخه السحر
بر آن یار خوش نظر تو مگو هیچ از خبر		چو خبر نیست محرمش بر او باش بی‌خبر
دل من شد حجاب دل نظرم پرده نظر		گفتم ای دوست غیر تو اگرم هست جان و سر
بزن از عشق گردنم بجوی مر مرا مخر		گفت من چیز دیگرم به جز این صورت بشر
گفتمش روح خود تویی عجبا چیست آن دگر		هله ای نای خوش نوا هله ای باد پرده در
برو از گوش سوی دل بنگر کیست مستتر		بدر این کیسه‌های ما تو به کوری کیسه گر
چه غمست ار زرم بشد که میی هست همچو زر		عربی گر چه خوش بود عجمی گو تو ای پسر

آفتابی برآمد از اسرار		جامه شویی کنیم صوفی وار
تن ما خرقه ایست پرتضریب		جان ما صوفییست معنی دار
خرقه پر ز بند روزی چند		جان و عشق است تا ابد بر کار
به سر توست شاه را سوگند		با چنین سر چه می‌کنی دستار
چون رخ توست ماه را قبله		با چنین رخ چه می‌کنی گلزار
تو بها کرده بودی ای نادان		گشته بودی ز عاشقی بیزار
عشق ناگه جمال خود بنمود		توبه سودت نکرد و استغفار
این جهان همچو موم رنگارنگ		عشق چون آتشی عظیم شرار
موم و آتش چو گشت همسایه		نقش و رنگش فنا شود ناچار
گر بگویم دگر فنا گردی		ور نگویم نمی‌گذارد یار
جنه الروح عشق خالقها		منه تجری جمیعه الانهار
منه تصفر خضره الاوراق		منه تخضر اغصن الاشجار
منه تحمر و جنه المعشوق		منه تصفر و جنه الاحرار
منه تهتز صوره المسرور		منه یبکی الکئیب بالاسحار
ان فی العشق فسحه الارواح		ان فی ذاک عبره الابصار
ذبت فی العشق کی اعاینه		ما کفی ان اراه باثار
ان اثار تعجب اثار		ان الاسرار تستر الاسرار
کثره الحجب لا تحجبنی		ان ذکراک تخرق الاستار

جاء الربیع و البطر زال الشتاء و الخطر		من فضل رب عنده کل الخطایا تغتفر
اوحی الیکم ربکم انا غفرنا ذنبکم		فارضوا بما یقضی لکم ان الرضا خیر السیر
کم قایلین فی الخفا انا علمنا بره		فاجرک لدینا سره لا تشتغل فیما اشتهر
السر فیک یا فتی لا تلتمس ممن اتی		من لیس سر عنده لم ینتفع مما ظهر
انظر الی اهل الردی کم عاینوا نور الهدی		لم ترتفع استارهم من بعد ما انشق القمر
یا ربنا رب المنن ان انت لم ترحم فمن		منک الهدی منک الردی ما غیر ذا الا غرر
یا شوق این العافیه کی اضطفر بالقافیه		عندی صفات صافیه فی جنبها نطقی کدر
ان کان نطقی مدرسی قد ظل عشقی مخرسی		و العشق قرن غالب فینا و سلطان الظفر
سر کتیم لفظه سیف جسیم لحظه		شمس الضحی لا تختفی الا بسحار سحر
یا ساحراء ابصارنا بالغت فی اسحارنا		فارفق بنا اودارنا انا حضرنا فی السفر
یا قوم موسی اننا فی التیه تهنا مثلکم		کیف اهتدیتم فاخبرو الا تکتموا عنا الخبر
ان عوقوا ترحالنا فالمن و السلوی لنا		اصلحت ربی بالنا طاب السفر طاب الحضر
ان الهوی قد غرنا من بعد ما قد سرنا		فاکشف به لطف ضرنا قال النبی لا ضرر
قالوا ندبر شأنکم نفتح لکم آذانکم		نرفع لکم ارکانکم انتم مصابیح البشر
هاکم معاریج اللقا فیها تداریج البقا		انعم به من مستقی اکرم به من مستقر
العیش حقاء عیشکم و الموت حقاء موتکم		و الدین و الدنیا لکم هذا جزاء من شکر
اسکت فلا تکثر اخی ان طلت تکثر ترتخی		الحیل فی ریح الهوی فاحفظه کلا لا وزر

غره وجه سلبت قلب جمیع البشر		ضاء بها اذ ظهرت باطن لیل کدر
انی وجدت امراه اوصفه تملکهم		او قمراء محتجباء تحت حجاب الفکر
داخله خارجه شارقه بارقه		صورتها کالبشر خلقتها من شرر
حین نأت تنقصنی حین دنت ترقصنی		کادسنا برقتها یذهب نور البصر
قامتها عالیه قیمتها غالیه		غمزتها ساحره ریقتها من سکر
هدهدها من سباء اتحفنا من نبً		مندیها اخبرنی غیبنی کالخبر
قلت لروح القدس ما هی قل لی عجباً		قال اما تعرفها تلک لا حدی الکبر

سیدی انی کلیل انت فی زی النهار		اشتکی من طول لیلی الفرار این الفرار
لیلتی مدت یداها امسکت ذیل الصباح		لیلتی دار قرار دونها دار القرار
ربنا اتمم لنا یوم التلاقی نورنا		ربنا و اغفر لنا ثم اکسنا ذاک الغفار
انما اجسامنا حالت کسور بیننا		حبذا یا ربنا من جنه خلف الجدار
ربنا فارفع جداراء قام فیما بیننا		ربنا و ارحم فانا فی حیاء و اعتذار

به سوی ما نگر چشمی برانداز		وگر فرصت بود بوسی درانداز
چو کردی نیت نیکو مگردان		از آن گلشن گلی بر چاکر انداز
اگر خواهی که روزافزون بود کار		نظر بر کار ما افزونتر انداز
وگر تو فتنه انگیزی و خودکام		رها کن داد و رسمی دیگر انداز
نگون کن سرو را همچون بنفشه		گناه غنچه بر نیلوفر انداز
ز باد و بوی توست امروز در باغ		درختان جمله رقاص و سرانداز
چو شاخ لاغری افزون کند رقص		تو میوه سوی شاخ لاغر انداز
چو آمد خار گل را اسپری بخش		چو خصم آمد به سوسن خنجر انداز
بر عاشق بری چون سیم بگشا		سوی مفلس یکی مشتی زر انداز
برآ ای شاه شمس الدین تبریز		یکی نوری عجب بر اختر انداز

تو چشم شیخ را دیدن میاموز		فلک را راست گردیدن میاموز
تو کل را جمع این اجزا مپندار		تو گل را لطف و خندیدن میاموز
تو بگشا چشم تا مهتاب بینی		تو مه را نور بخشیدن میاموز
تو عقل خویش را از می نگهدار		تو می را عقل دزدیدن میاموز
تو باز عقل را صیادی آموز		چنین بیهوده پریدن میاموز
یتیمان فراقش را بخندان		یتیمان را تو نالیدن میاموز
دل مظلوم را ایمن کن از ترس		دل او را تو لرزیدن میاموز
تو ظالم را مده رخصت به تأویل		ستیزا را ستیزیدن میاموز
زبان را پردگی می‌دار چون دل		زبان را پرده بدریدن میاموز
تو در معنی گشا این چشم سر را		چو گوشش حرف برچیدن میاموز

اگر کی در فرینداش یوقسا یاوز		اوزن یلداسنا بو در قلاوز
چپانی برک دت قر تن اکشدر		اشیت بندن قراقوزیم قراقوز
اگر ططسن اگر رومین وگر ترک		زبان بی‌زبانان را بیاموز
سر چوب تری آن گاه گرید		که یابد آن سوی دیگر تف و سوز
چو اسماعیل قربان شو در این عشق		که شب قربان شود پیوسته در روز
خمش آن شیر شیران نور معنیست		پنیری شد به حرف از حاجت یوز

بیا با تو مرا کارست امروز		مرا سودای گلزارست امروز
بیا دلدار من دلداریی کن		که روز لطف و ایثارست امروز
دل من جامه‌ها را می‌دراند		که روز وصل دلدارست امروز
بخندان جان ما را از جمالی		که بر گلبرگ و گلنارست امروز
چرا جان‌ها بر آن لب مست گشتند		که آن جا نقل بسیارست امروز
نوای طوطیان آفاق پر شد		که شکرها به خروارست امروز

چنان مستم چنان مستم من امروز		که از چنبر برون جستم من امروز
چنان چیزی که در خاطر نیابد		چنانستم چنانستم من امروز
به جان با آسمان عشق رفتم		به صورت گر در این پستم من امروز
گرفتم گوش عقل و گفتم ای عقل		برون رو کز تو وارستم من امروز
بشوی ای عقل دست خویش از من		که در مجنون بپیوستم من امروز
به دستم داد آن یوسف ترنجی		که هر دو دست خود خستم من امروز
چنانم کرد آن ابریق پرمی		که چندین خنب بشکستم من امروز
نمی‌دانم کجایم لیک فرخ		مقامی کاندر او هستم من امروز
بیامد بر درم اقبال نازان		ز مستی در بر او بستم من امروز
چو واگشت او پی او می‌دویدم		دمی از پای ننشستم من امروز
چو نحن اقربم معلوم آمد		دگر خود را بنپرستم من امروز
مبند آن زلف شمس الدین تبریز		که چون ماهی در این شستم من امروز

چنان مستم چنان مستم من امروز		که پیروزه نمی‌دانم ز پیروز
به هر ره راهبر هشیار باید		در این ره نیست جز مجنون قلاوز
اگر زنده‌ست آن مجنون بیا گو		ز من مجنونی نادر بیاموز
اگر خواهی که تو دیوانه گردی		مثال نقش من بر جامه بردوز
خلیل آن روز با آتش همی‌گفت		اگر مویی ز من باقیست درسوز
بدو می‌گفت آن آتش که ای شه		به پیشت من بمیرم تو برافروز
بهشت و دوزخ آمد دو غلامت		تو از غیر خدا محفوظ و محروز
پیاپی می‌ستان از حق شرابی		ندارد غیر عاشق اندر آن پوز
بده صحت به بیماران عالم		که در صحت نه معلومی نه مهموز
چو ناگفته به پیش روح پیداست		چو پوشیده شود بر روح مرموز
خمش کن از خصال شمس تبریز		همان بهتر که باشد گنج مکنوز

در این سرما سر ما داری امروز		دل عیش و تماشا داری امروز
میفکن نوبت عشرت به فردا		چو آسایش مهیا داری امروز
بگستر بر سر ما سایه خود		که خورشیدانه سیما داری امروز
در این خمخانه ما را میهمان کن		بدان همسایه کان جا داری امروز
نقاب از روی سرخ او فروکش		که در پرده حمیرا داری امروز
دراشکن کشتی اندیشه‌ها را		که کفی همچو دریا داری امروز
سری از عین و شین و قاف برزن		که صد اسم و مسما داری امروز
خمش باش و مدم در نای منطق		که مصر و نیشکرها داری امروز

الا ای شمع گریان گرم می‌سوز		خلاص شمع نزدیکست شد روز
خلاص شمع‌ها شمعی برآمد		که بر زنگی ظلمت‌هاست پیروز
نهان شد ظلم و ظلمت‌ها ز خورشید		نهان گردد الف چون گشت مهموز
شنو از شمس تأویلات و تعبیر		چو اندر خواب بشنیدی تو مرموز
چنین باشد بیان نور ناطق		نه لب باشد نه آواز و نه پدفوز
چو مه از ابر تن بیرون رو ای دوست		هزار اکسیر از خورشید آموز
پی خورشید بهر این دوانست		هلال و بدر صبح و شام چون یوز
چو دیدی پرده سوزی‌های خورشید		دهان از پرده دریدن فرودوز
خمش آن شیر شیران نور معنیست		پنیری شد به حرف از حاجت یوز

در این سرما سر ما داری امروز		سر عیش و تماشا داری امروز
تویی خورشید و ما پیشت چو ذره		که ما را بی‌سر و پا داری امروز
به چارم آسمان پهلوی خورشید		تو ما را چون مسیحا داری امروز
دلا از سنگ صد چشمه روان کن		که احسان موفا داری امروز
تراشیدی ز رحمت نردبانی		که عزم کوچ بالا داری امروز
زهی دعوت زهی مهمانی زفت		که بر چرخ معلا داری امروز
به پیش هر کسی ماهی بریان		در آن ماهی تو دریا داری امروز
درون ماهی دریا کی دیدست		عجایب‌های زیبا داری امروز

ای خفته به یاد یار برخیز		می‌آید یار غار برخیز
زنهارده خلایق آمد		برخیز تو زینهار برخیز
جان بخش هزار عیسی آمد		ای مرده به مرگ یار برخیز
ای ساقی خوب بنده پرور		از بهر دو سه خمار برخیز
وی داروی صد هزار خسته		نک خسته بی‌قرار برخیز
ای لطف تو دستگیر رنجور		پایم بخلید خار برخیز
ای حسن تو دام جان پاکان		درماند یکی شکار برخیز
خون شد دل و خون به جوش آمد		این جمله روا مدار برخیز
معذورم دار اگر بگفتم		در حالت اضطرار برخیز
ای نرگس مست مست خفته		وی دلبر خوش عذار برخیز
زان چیز که بنده داند و تو		پر کن قدح و بیار برخیز
زان پیش که دل شکسته گردد		ای دوست شکسته وار برخیز

ماییم فداییان جانباز		گستاخ و دلیر و جسم پرداز
حیفست که جان پاک ما را		باشد تن خاکسار انباز
ز آغاز همه به آخر آیند		ز آخر برویم ما به آغاز
هین باز پرید جمله یاران		شه باز بکوفت طبل شهباز
شش سوی مپر بپر از آن سو		کاندر دل تو رسید آواز
هان ای دل خسته نقل ما را		روزی دو سه ماندست می‌ساز
گر خواری وگر عزیزی این جا		زان سوست بقا و ملک و اعزاز
مگشای پر سخن کز آن سو		بی‌پر باشد همیشه پرواز
پوست سخنست اینچ گفتم		از پوست کی یافت مغز آن راز

برخیز و صبوح را برانگیز		جان بخش زمانه را و مستیز
آمیخته باش با حریفان		با آب شراب را میامیز
یاد تو شراب و یاد ما آب		ما چون سرخر تو همچو پالیز
ای غم اجلت در این قنینه‌ست		گر مردنت آرزوست مگریز
مرگ نفس است در تجلی		مرگ جعلست در عبربیز
مجلس چمنیست و گل شکفته		ای ساقی همچو سرو برخیز
این جام مشعشع آنگهی شرم		ساقی چو تویی خطاست پرهیز
ما را چو رخ خوشت برافروز		غم را چو عدوی خود درآویز
هشتیم غزل که نوبت توست		مردانه درآ و چست و سرتیز

من از سخنان مهرانگیز		دل پر دارم ز خواب برخیز
ای آنک رخ تو همچو آتش		یک لحظه ز آتشم مپرهیز
شیرم ز تو جوش کرد و خون شد		ای شیر به خون من درآمیز
با یارک خود بساز پنهان		مستیز به جان تو که مستیز
تسلیم قضا شدم ازیرا		مانند قضا تو تندی و تیز
بنگر که چه خون دل گرفتست		بر گرد قبام چون فراویز
در خشم مکن تو چشم خود را		وان فتنه خفته را مینگیز
خود خفته نماید و نخفتست		آن نرگس پرخمار خون ریز

گر نه‌ای دیوانه رو مر خویش را دیوانه ساز		گر چه صد ره مات گشتی مهره دیگر بباز
گر چه چون تاری ز زخمش زخمه دیگر بزن		بازگرد ای مرغ گر چه خسته‌ای از چنگ باز
چند خانه گم کنی و یاوه گردی گرد شهر		ور ز شهری نیز یاوه با قلاوزی بساز
اسب چوبین برتراشیدی که این اسب منست		گر نه چوبینست اسبت خواجه یک منزل بتاز
دعوت حق نشنوی آنگه دعاها می‌کنی		شرم بادت ای برادر زین دعای بی‌نماز
سر به سر راضی نه‌ای که سر بری از تیغ حق		کی دهد بو همچو عنبر چونک سیری و پیاز
گر نیازت را پذیرد شمس تبریزی ز لطف		بعد از آن بر عرش نه تو چاربالش بهر ناز

سوی خانه خویش آمد عشق آن عاشق نواز		عشق دارد در تصور صورتی صورت گداز
خانه خویش آمدی خوش اندرآ شاد آمدی		از در دل اندرآ تا پیشگاه جان بتاز
ذره ذره از وجودم عاشق خورشید توست		هین که با خورشید دارد ذره‌ها کار دراز
پیش روزن ذره‌ها بین خوش معلق می‌زنند		هر که را خورشید شد قبله چنین باشد نماز
در سماع آفتاب این ذره‌ها چون صوفیان		کس نداند بر چه قولی بر چه ضربی بر چه ساز
اندرون هر دلی خود نغمه و ضربی دگر		پای کوبان آشکار و مطربان پنهان چو راز
برتر از جمله سماع ما بود در اندرون		جزوهای ما در او رقصان به صد گون عز و ناز
شمس تبریزی تویی سلطان سلطانان جان		چون تو محمودی نیامد همچو من دیگر ایاز

عاشقان را شد مسلم شب نشستن تا به روز		خوردنی و خواب نی اندر هوای دلفروز
گر تو یارا عاشقی ماننده این شمع باش		جمله شب می‌گداز و جمله شب خوش می‌بسوز
غیر عاشق دان که چون سرما بود اندر خزان		در میان آن خزان باشد دل عاشق تموز
گر تو عشقی داری ای جان از پی اعلام را		عاشقانه نعره‌ای زن عاشقانه فوز فوز
ور تو بند شهوتی دعوی عشاقی مکن		در ببند اندر خلاء و شهوت خود را بسوز
عاشق و شهوت کجا جمع آید ای تو ساده دل		عیسی و خر در یکی آخر کجا دارند پوز
گر همی‌خواهی که بویی بشنوی زین رمزها		چشم را از غیر شمس الدین تبریزی بدوز
ور نبینی کز دو عالم برتر آمد شمس دین		بر تک دریای غفلت مرده ریگی تو هنوز
رو به کتاب تعلم گرد علم فقه گرد		تا سرافرازی شوی اندر یجوز و لایجوز
جان من از عشق شمس الدین ز طفلی دور شد		عشق او زین پس نماند با مویز و جوز و کوز
عقل من از دست رفت و شعر من ناقص بماند		زان کمانم هست عریان از لباس نقش و توز
ای جلال الدین بخسپ و ترک کن املا بگو		که تک آن شیر را اندرنیابد هیچ یوز

اگر آتش است یارت تو برو در او همی‌سوز		به شب فراق سوزان تو چو شمع باش تا روز
تو مخالفت همی‌کش تو موافقت همی‌کن		چو لباس تو درانند تو لباس وصل می‌دوز
به موافقت بیابد تن و جان سماع جانی		ز رباب و دف و سرنا و ز مطربان درآموز
به میان بیست مطرب چو یکی زند مخالف		همه گم کننده ره را چو ستیزه شد قلاوز
تو مگو همه به جنگند و ز صلح من چه آید		تو یکی نه‌ای هزاری تو چراغ خود برافروز
که یکی چراغ روشن ز هزار مرده بهتر		که به است یک قد خوش ز هزار قامت کوز

سیمرغ کوه قاف رسیدن گرفت باز		مرغ دلم ز سینه پریدن گرفت باز
مرغی که تا کنون ز پی دانه مست بود		درسوخت دانه را و طپیدن گرفت باز
چشمی که غرقه بود به خون در شب فراق		آن چشم روی صبح به دیدن گرفت باز
صدیق و مصطفی به حریفی درون غار		بر غار عنکبوت تنیدن گرفت باز
دندان عیش کند شد از هجر ترش روی		امروز قند وصل گزیدن گرفت باز
پیراهن سیاه که پوشید روز فصل		تا جایگاه ناف دریدن گرفت باز
مستورگان مصر ز دیدار یوسفی		هر یک ترنج و دست بریدن گرفت باز
افغان ز یوسفی که زلیخاش در مزاد		با تنگ‌های لعل خریدن گرفت باز
آهوی چشم خونی آن شیر یوسفان		در خون عاشقان بچریدن گرفت باز
خاتون روح خانه نشین از سرای تن		چادرکشان ز عشق دویدن گرفت باز
دیگ خیال عشق دلارام خام پز		سه پایه دماغ پزیدن گرفت باز
نظاره خلیل کن آخر که شهد و شیر		از اصبعین خویش مزیدن گرفت باز
آن دل که توبه کرد ز عشقش ستیز شد		افسون و مکر دوست شنیدن گرفت باز
بر بام فکر خفته ستان دل به عشق ما		یک یک ستاره را شمریدن گرفت باز
سودای عشق لولی دزد سیاه کار		بر زلف چون رسن بخزیدن گرفت باز
صراف ناز ناقد نقد ضمیر عشق		بر کف قراضه‌ها بگزیدن گرفت باز
تبریز را کرامت شمس حقست و او		گوش مرا به خویش کشیدن گرفت باز

یا مکثر الدلال علی الخلق بالنشوز		الفوز فی لقایک طوبی لمن یفوز
من آتشین زبانم از عشق تو چو شمع		گویی همه زبان شو و سر تا قدم بسوز
غوغای روز بینی چون شمع مرده باش		چون خلوت شب آمد چون شمع برفروز
گفتم بسوز و سازش چشمم به سوی توست		چشمم مدوز هر دم ای شیر همچو یوز
ما را چو درکشیدی رو درمکش ز ما		این پرده را دریدی آن پرده را مدوز
ای آب زندگانی بخشا بر آن کسی		کو پیش از این فراق در آن آب کرد پوز
اول چنان نواز و در آخر چنین گداز		اول یجوز آمد و امروز لایجوز
ای جان و بخت خندان در روی ما بخند		تا سرو و گل بخندد در موسم عجوز
در موسم عجوز چو در باغ جان روی		بنماید آن عجوز ز هر گوشه صد تموز
گوید به باغ جان رو گویم که ره کجاست		گوید که راه باغ نیاموختی هنوز
آن سو که نکته‌ها و رموز چو جان رسد		ای عمر باد داده تو در نکته و رموز
تو غمز ما طلب کن خود رمزگو مباش		با آن کمان دولت کو درمپیچ توز
گر نفس پیر شد دل و جان تازه است و تر		همچون بنفشه تر خوش روی پشت گوز
ان لم یکن لقلبک فی ذاته غنی		لم تغنه المناصب و المال و الکنوز
ان کنت ذا غنی و غناک مکتم		کم حبه مکتمه ترصد البروز
یا طالب الجواهر و الدر و الحصی		مثلان فی الظلام فهل تدر ما تحوز
می‌چین تو سنگ ریزه و در زین نشیب بحر		در شب مزن تو قلب که پیدا شود به روز
استمحن النقود به میزان صادق		ردا لما یضرک مدا لما یعوز

ساقی روحانیان روح شدم خیز خیز		تا که ببینند خلق دبدبه رستخیز
دوش مرا شاه خواند بر سر من حکم راند		در تن من خون نماند خون دل رز بریز
با دل و جان یاغیم بی‌دل و جان می‌زیم		باطن من صید شاه ظاهر من در گریز
ای غم و اندیشه رو باده و بای غمست		چونک بغرید شیر رو چو فرس خون بمیز
کشته شوم هر دمی پیش تو جرجیس وار		سر بنهادن ز من وز تو زدن تیغ تیز
تشنه ترم من ز ریگ ترک سبو گیر و دیگ		با جگر مرده ریگ ساقی جان در ستیز
تا می دل خورده‌ام ترک جگر کرده‌ام		چونک روم در لحد زان قدحم کن جهیز
ترک قدح کن بیار ساغر زفت ای نگار		ساغر خردم سبوست من چه کنم کفجلیز
شمس حق و دین بتاب بر من و تبریزیان		تا که ز تف تموز سوزد پرده حجیز

برای عاشق و دزدست شب فراخ و دراز		هلا بیا شب لولی و کار هر دو بساز
من از خزینه سلطان عقیق و در دزدم		نیم خسیس که دزدم قماشه بزاز
درون پرده شب‌ها لطیف دزدانند		که ره برند به حیلت به بام خانه راز
طمع ندارم از شب روی و عیاری		بجز خزینه شاه و عقیق آن شه ناز
رخی که از کر و فرش نماند شب به جهان		زهی چراغ که خورشید سوزی و مه ساز
روا شود همه حاجات خلق در شب قدر		که قدر از چو تو بدری بیافت آن اعزاز
همه تویی و ورای همه دگر چه بود		که تا خیال درآید کسی تو را انباز
هلا گذر کن از این پهن گوش‌ها بگشا		که من حکایت نادر همه کنم آغاز
مسیح را چو ندیدی فسون او بشنو		بپر چو باز سفیدی به سوی طبلک باز
چو نقده زر سرخی تو مهر شه بپذیر		اگر نه تو زر سرخی چراست چندین گاز
تو آن زمان که شدی گنج این ندانستی		که هر کجا که بود گنج سر کند غماز
بیار گنج و مکن حیله که نخواهی رست		به تف تف و به مصلا و ذکر و زهد و نماز
بدزدی و بنشینی به گوشه مسجد		که من جنید زمانم ابایزید نیاز
قماش بازده آن گاه زهد خود می‌کن		مکن بهانه ضعف و فرومکش آواز
خموش کن ز بهانه که حبه‌ای نخرند		در این مقام ز تزویر و حیله طناز
بگیر دامن اقبال شمس تبریزی		که تا کمال تو یابد ز آستینش طراز

به آفتاب شهم گفت هین مکن این ناز		که گر تو روی بپوشی کنیم ما رو باز
دمی که شعشعه این جمال درتابد		صد آفتاب شود آن زمان سیاه و مجاز
کسی شود به تو غره که روی دوست ندید		کسی که دید مرا کی کند تو را اعزاز
ز گازران مگریز و به زیر ابر مرو		که ابر را و تو را من درآورم به نیاز
اگر چه جان و جهانی خوش به توست جهان		نگون شوی چو رخم دلبری کند آغاز
مرا هزار جهانست پر ز نور و نعیم		چه ناز می‌رسدت با من ای کمین خباز
عباد را برهانم ز نان و از نانبا		حیات من بدهدشان حیات و عمر دراز
ز آفتاب گذشتیم خیز ای ناهید		بیار باده و نقل و نبات و نی بنواز
زمانه با تو نسازد تو سازوارش کن		به چنگ ما ده سغراق و چنگ را ده ساز
نبات و جامد و حیوان همه ز تو مستند		دمی بدین دو سه مخمور بی‌نوا پرداز
حیات با تو خوشست و ممات با تو خوشست		گهیم همچو شکر بفسران گهی بگداز
چو ماه همره من شد سفر مرا حضرست		به زیر سایه او می‌روم نشیب و فراز
ز آسمان شنوم من که عاقبت محمود		خموش باش که محمود گشت کار ایاز

برو برو که نفورم ز عشق عارآمیز		برو برو گل سرخی ولیک خارآمیز
مقام داشت به جنت صفی حق آدم		جدا فتاد ز جنت که بود مارآمیز
میان چرخ و زمین بس هوای پرنورست		ولیک تیره شود چون شود غبارآمیز
چو دوست با عدو تو نشست از او بگریز		که احتراق دهد آب گرم نارآمیز
برون کشم ز خمیر تو خویش را چون موی		که ذوق خمر تو را دیده‌ام خمارآمیز
ولیک موی کشان آردم بر تو غمت		که اژدهاست غمت با دم شرارآمیز
هزار بار گریزم چو تیر و بازآیم		بدان کمان و بدان غمزه شکارآمیز
به گردنامه سحرم به خانه بازآرد		خیال یار به اکراه اختیارآمیز
غم تو بر سفرم زیر زیر می‌خندد		که واقفست از این عشق زینهارآمیز
به پیش سلطنت توبه‌ام چو مسخره ایست		که عشق را نبود صبر اعتبارآمیز
سخن مگوی چو گویی ز صبر و توبه مگوی		حدیث توبه مجنون بود فشارآمیز

عشق گزین عشق و در او کوکبه می‌ران و مترس		ای دل تو آیت حق مصحف کژ خوان و مترس
جانوری لاجرم از فرقت جان می‌لرزی		ری بهل و واو بهل شو همگی جان و مترس
چون تو گمانی ابدا خایفی از روز یقین		عین گمان را تو به سر عین یقین دان و مترس
در دل کان نقد زری غایبی از دیدن خود		رقص کنان شعله زنان برجه از این کار و مترس
دل ز تو برهان طلبد سایه برهان نه تویی		بر مثل سایه برو باز به برهان و مترس
سایه که فانی کندش طلعت خورشید بقا		سایه مخوانش تو دگر عبرت ماکان و مترس

سیر نگشت جان من بس مکن و مگو که بس		گر چه ملول گشته‌ای کم نزنی ز هیچ کس
چونک رسول از قنق گشت ملول و شد ترش		ناصح ایزدی ورا کرد عتاب در عبس
گر نکنی موافقت درد دلی بگیردت		همنفسی خوش است خوش هین مگریز یک نفس
ذوق گرفت هر چه او پخت میان جنس خود		ما بپزیم هم به هم ما نه کمیم از عدس
من نبرم ز سرخوشان خاصه از این شکرکشان		مرگ بود فراقشان مرگ که را بود هوس
دوش حریف مست من داد سبو به دست من		بشکنم آن سبوی را بر سر نفس مرتبس
نفس ضعیف معده را من نکنم حریف خود		زانک خدوک می‌شود خوان مرا از این مگس
من پس و پیش ننگرم پرده شرم بردرم		زانک کمند سکر می می‌کشدم ز پیش و پس
خوش سحری که روی او باشد آفتاب ما		شاد شبی که باشد او بر سر کوی دل عسس
آمد عشق چاشتی شکل طبیب پیش من		دست نهاد بر رگم گفت ضعیف شد مجس
گفت کباب خور پی قوت دل بگفتمش		دل همگی کباب شد سوی شراب ران فرس
گفت شراب اگر خوری از کف هر خسی مخور		باده منت دهم گزین صاف شده ز خاک و خس
گفتم اگر بیابمت من چه کنم شراب را		نیست روا تیممی بر لب نیل و بر ارس
خامش باش ای سقا کاین فرس الحیات تو		آب حیات می‌کشد بازگشا از او جرس
آب حیات از شرف خود نرسد به هر خلف		زین سببست مختفی آب حیات در غلس

سوی لبش هر آنک شد زخم خورد ز پیش و پس		زانک حوالی عسل نیش زنان بود مگس
روی ویست گلستان مار بود در او نهان		جعد ویست همچو شب مجمع دزد و هر عسس
کان زمردی مها دیده مار برکنی		ماه دوهفته‌ای شها غم نخوریم از غلس
بی‌تو جهان چه فن زند بی‌تو چگونه تن زند		جان و جهان غلام تو جان و جهان تویی و بس
نصرت رستمان تویی فتح و ظفررسان تویی		هست اثر حمایتت گر زره‌ست وگر فرس
شمس تو معنوی بود آن نه که منطوی بود		صد مه و آفتاب را نور توست مقتبس
چرخ میان آب تو بر دوران همی‌زند		عقل بر طبیبیت عرضه همی‌کند مجس
ذره به ذره طمع‌ها صف زده پیش خوان تو		سجده کنان و دم زنان بهر امید هر نفس
دست چنین چنین کند لطف که من چنان دهم		آنچ بهار می‌دهد از دم خود به خار و خس
خاک که نور می‌خورد نقره و زر نبات او		خاک که آب می‌خورد ماش شدست یا عدس
رنگ جهان چو سحرها عشق عصای موسوی		باز کند دهان خود درکشدش به یک نفس
چند بترسی ای دل از نقش خود و خیال خود		چند گریز می‌کنی بازنگر که نیست کس
بس کن و بس که کمتر از اسب سقای نیستی		چونک بیافت مشتری باز کند از او جرس

نیم شب از عشق تا دانی چه می‌گوید خروس		خیز شب را زنده دار و روز روشن نستکوس
پرها بر هم زند یعنی دریغا خواجه‌ام		روزگار نازنین را می‌دهد بر آنموس
در خروش است آن خروس و تو همی در خواب خوش		نام او را طیر خوانی نام خود را اثربوس
آن خروسی که تو را دعوت کند سوی خدا		او به صورت مرغ باشد در حقیقات انگلوس
من غلام آن خروسم کو چنین پندی دهد		خاک پای او به آید از سر واسیلیوس
گرد کفش خاک پای مصطفی را سرمه ساز		تا نباشی روز حشر از جمله کالویروس
رو شریعت را گزین و امر حق را پاس دار		گر عرب باشی وگر ترک وگر سراکنوس

حال ما بی‌آن مه زیبا مپرس		آنچ رفت از عشق او بر ما مپرس
زیر و بالا از رخش پرنور بین		ز اهتزاز آن قد و بالا مپرس
گوهر اشکم نگر از رشک عشق		وز صفا و موج آن دریا مپرس
در میان خون ما پا درمنه		هیچم از صفرا و از سودا مپرس
خون دل می‌بین و با کس دم مزن		وز نگار شنگ سرغوغا مپرس
صد هزاران مرغ دل پرکنده بین		تو ز کوه قاف و از عنقا مپرس
صد قیامت در بلای عشق اوست		درنگر امروز و از فردا مپرس
ای خیال اندیش دوری سخت دور		سر او از طبع کارافزا مپرس
چند پرسی شمس تبریزی کی بود		چشم جیحون بین و از دریا مپرس

ای دل بی‌بهره از بهرام ترس		وز شهان در ساعت اکرام ترس
دانه شیرین بود اکرام شاه		دانه دیدی آن زمان از دام ترس
گر چه باران نعمتست از برق ترس		شاد ایامی تو از ایام ترس
لطف شاهان گر چه گستاخت کند		تو ز گستاخی ناهنگام ترس
چون بخندد شیر تو ایمن مباش		آن زمان از زخم خون آشام ترس
ای مگس دل با لب شکر مپیچ		چشم بادامست از بادام ترس

نیست در آخرزمان فریادرس		جز صلاح الدین صلاح الدین و بس
گر ز سر سر او دانسته‌ای		دم فروکش تا نداند هیچ کس
سینه عاشق یکی آبیست خوش		جان‌ها بر آب او خاشاک و خس
چون ببینی روی او را دم مزن		کاندر آیینه زیان باشد نفس
از دل عاشق برآید آفتاب		نور گیرد عالمی از پیش و پس

ای روترش به پیشم بد گفته‌ای مرا پس		مردار بوی دارد دایم دهان کرکس
آن گفته پلیدت در روی شدت پدیدت		پیدا بود خبیثی در روی و رنگ ناکس
ما راست یار و دلبر تو مرگ و جسک می‌خور		هین کز دهان هر سگ دریا نشد منجس
بیت القدس اگر شد ز افرنگ پر از خوکان		بدنام کی شد آخر آن مسجد مقدس
این روی آینه‌ست این یوسف در او بتابد		بیگانه پشت باشد هر چند شد مقرنس
خفاش اگر سگالد خورشید غم ندارد		خورشید را چه نقصان گر سایه شد منکس
ضحاک بود عیسی عباس بود یحیی		این ز اعتماد خندان وز خوف آن معبس
گفتند از این دو یا رب پیش تو کیست بهتر		زین هر دو چیست بهتر در منهج مؤسس
حق گفت افضل آنست کش ظن به من نکوتر		که حسن ظن مجرم نگذاردش مدنس
تو خود عبوس گینی نه از خوف و طمع دینی		از رشک زعفرانی یا از شماتت اطلس
این دو به کار ناید جز ناروا نشاید		ای وای آن که در وی باشد حسد مغرس
واهل ز دست او را تبت بس است او را		هر کو عدوی مه شد ظلمات مر ورا بس
اعدات آفتابا می‌دان یقین خفاشند		هم ننگ جمله مرغان هم حبس لیل عسعس
ابتر بود عدوش وان منصبش نماند		در دیده کی بماند گر درفتد در او خس

دست بنه بر دلم از غم دلبر مپرس		چشم من اندرنگر از می و ساغر مپرس
جوشش خون را ببین از جگر مؤمنان		وز ستم و ظلم آن طره کافر مپرس
سکه شاهی ببین در رخ همچون زرم		نقش تمامی بخوان پس تو ز زرگر مپرس
عشق چو لشکر کشید عالم جان را گرفت		حال من از عشق پرس از من مضطر مپرس
هست دل عاشقان همچو دل مرغ از او		جز سخن عاشقی نکته دیگر مپرس
خاصیت مرغ چیست آنک ز روزن پرد		گر تو چو مرغی بیا برپر و از در مپرس
چون پدر و مادر عاشق هم عشق اوست		بیش مگو از پدر بیش ز مادر مپرس
هست دل عاشقان همچو تنوری به تاب		چون به تنور آمدی جز که ز آذر مپرس
مرغ دل تو اگر عاشق این آتشست		سوخته پر خوشتری هیچ تو از پر مپرس
گر تو و دلدار سر هر دو یکی کرده ایت		پای دگر کژ منه خواجه از این سر مپرس
دیده و گوش بشر دان که همه پرگلست		از بصر پروحل گوهر منظر مپرس
چونک بشستی بصر از مدد خون دل		مجلس شاهی تو راست جز می احمر مپرس
رو تو به تبریز زود از پی این شکر را		با لطف شمس حق از می و شکر مپرس

ای سگ قصاب هجر خون مرا خوش بلیس		زانک نیرزد کنون خون رهی یک لکیس
گنج نهان دو کون پیش رخش یک جوست		بهر لکیسی دلا سرد بود این مکیس
عاشقی آن صنم وانگه ترس کسی		یک دم و یک رنگ باش عاشق و آن گاه پیس
ای دل شکرستان از نمکش شور کن		آب ز کوثر بخور خاک در او بلیس
زود بشو لوح را ز ابجد این کاف و نون		آنگه ای دل برو نقطه خالش نویس
ای حسد موج زن بحر سیاه آمدی		خشت گل تیره‌ای ز آب جهنم بخیس
شمس حق و دین کشید تیغ برون از نیام		ای خرد دوک سار تار خیالی بریس

بیا که دانه لطیفست رو ز دام مترس		قمارخانه درآ و ز ننگ وام مترس
بیا بیا که حریفان همه به گوش تواند		بیا بیا که حریفان تو را غلام مترس
بیا بیا به شرابی و ساقیی که مپرس		درآ درآ بر آن شاه خوش سلام مترس
شنیده‌ای که در این راه بیم جان و سر است		چو یار آب حیاتست از این پیام مترس
چو عشق عیسی وقتست و مرده می‌جوید		بمیر پیش جمالش چو من تمام مترس
اگر چه رطل گرانست او سبک روحست		ز دست دوست فروکش هزار جام مترس
غلام شیر شدی بی‌کباب کی مانی		چو پخته خوار نباشی ز هیچ خام مترس
حریف ماه شدی از عسس چه غم داری		صبوح روح چو دیدی ز صبح و شام مترس
خیال دوست بیاورد سوی من جامی		که گیر باده خاص و ز خاص و عام مترس
بگفتمش مه روزه‌ست و روز گفت خموش		که نشکند می جان روزه و صیام مترس
در این مقام خلیلست و بایزید حریف		بگیر جام مقیم و در این مقام مترس

ای مست ماه روی تو استاره و گردون خوش		رویت خوش و مویت خوش و آن دیگرت بیرون خوش
هرگز ندیدست آسمان هرگز نبوده در جهان		مانند تو لیلی جان مانند من مجنون خوش
باور کند خود عاقلی در ظلمت آب و گلی		مانند تو موسی دلی مانند من هارون خوش
ای قطب این هفت آسیا هم کان زر هم کیمیا		ای عیسی دوران بیا بر ما بخوان افسون خوش
چون گوهری ناسفته‌ام فارغ ز خام و پخته‌ام		در سایه‌ات خوش خفته‌ام سرمست از آن افیون خوش
از نغمه تو ذره‌ها گر رقص آرد چه عجب		نک طور موسی از وله رقصان در آن هامون خوش
ای دل برای دلخوشی زر و هنر چون می‌کشی		دیدی تو از زر و هنر بی‌خسف یک قارون خوش
باشد به صورت خوش نما راه خوشی بسته شده		چون زهر مار کوهیی بنهفته در معجون خوش
یا همچو گور کافران پرمحنت و زخم گران		پیچیده بیرون گور را در اطلس و اکسون خوش
زان گوش همچون جیم تو زان چشم همچو صاد تو		زان قامت همچون الف زان ابروی چون نون خوش
شاگرد لوح جان شدم زین حرف‌ها خط خوان شدم		کشتی و کشتی بان شدم اندر چنین جیحون خوش
ایوان کجا ماند مرا با منجنیق کبریا		میزان کجا ماند مرا در عشقت ای موزون خوش
ای مایه صد بی‌هشی دی از طریق سرکشی		گفتی مرا چونی خوشی در حیرت بی‌چون خوش
هر ناخوشی را در قود عدل رخت گردن بزد		کان ناخوشی‌ها خورده بد در غیبت تو خون خوش
ای شمس تبریزی تویی کاندر جلالت صدتویی		جان منست آن ماهیی در وی چو تو ذاالنون خوش

گر عاشقی از جان و دل جور و جفای یار کش		ور زانک تو عاشق نه‌ای رو سخره می‌کن خار کش
جانی بباید گوهری تا ره برد در دلبری		این ننگ جان‌ها را ز خود بیرون کن و بر دار کش
گاهی بود در تیرگی گاهی بود در خیرگی		بیزار شو زین جان هله بر وی خط بیزار کش
خود را مبین در من نگر کز جان شدستم بی‌اثر		مانند بلبل مست شو زو رخت بر گلزار کش
این کره تند فلک از روح تو سر می‌کشد		چابک سوار حضرتی این کره را در کار کش
چون شهسوار فارسی خربندگی تا کی کنی		ننگت نمی‌آید که خر گوید تو را خروار کش
همچون جهودان می‌زیی ترسان و خوار و متهم		پس چون جهودان کن نشان عصابه بر دستار کش
یا از جهودی توبه کن از خاک پای مصطفی		بهر گشاد دیده را در دیده افکار کش

الحذر از عشق حذر هر کی نشانی بودش		گر بستیزد برود عشق تو برهم زندش
از دل و جان برکندش لولی و منبل کندش		سیل درآید چو گیا هر طرفی می‌بردش
اوست یقین رهزن تو خون تو در گردن تو		دور شو از خیر و شرش دور شو از نیک و بدش
باده خوری مست شوی بی‌دل و بی‌دست شوی		بیست سلامت بودش درکشدش خوش خوردش
پای در این جوی نهی تا به قیامت نرهی		هر که در این موج فتد تا لب دریا کشدش
گول شود هول شود وز همه معزول شود		دست نگیرد هنرش سود ندارد خردش
ای دم تو دام خمش بی‌گنهان را بمکش		ای رخ تو باده هش مست کند تا ابدش

ای شب خوش رو که تویی مهتر و سالار حبش		ما ز تو شادیم همه وقت تو خوش وقت تو خوش
عشق تو اندرخور ما شوق تو اندر بر ما		دست بنه بر سر ما دست مکش دست مکش
ای شب خوبی و بهی جان بجهد گر بجهی		گر سه عدد بر سه نهی گردد شش گردد شش
شش جهتم از رخ تو وز نظر فرخ تو		هفت فلک را بدهد خوبی و کش خوبی و کش

یار نخواهم که بود بدخو و غمخوار و ترش		چون لحد و گور مغان تنگ و دل افشار و ترش
یار چو آیینه بود دوست چو لوزینه بود		ساعت یاری نبود خایف و فرار و ترش
هر کی بود عاشق خود پنج نشان دارد بد		سخت دل و سست قدم کاهل و بی‌کار و ترش
ور چشمش بیش بود هم ترشی بیش کند		دان مثل بیشی او سرکه بسیار ترش
بس کن شرح ترشان این قدری بهر نشان		کی طلبد در دل و جان طبع شکربار ترش

دام دگر نهاده‌ام تا که مگر بگیرمش		آنک بجست از کفم بار دگر بگیرمش
آنک به دل اسیرمش در دل و جان پذیرمش		گر چه گذشت عمر من باز ز سر بگیرمش
دل بگداخت چون شکر بازفسرد چون جگر		باز روان شد از بصر تا به نظر بگیرمش
راه برم به سوی او شب به چراغ روی او		چون برسم به کوی او حلقه در بگیرمش
درد دلم بتر شده چهره من چو زر شده		تا ز رخم چو زر برد بر سر زر بگیرمش
گر چه کمر شدم چه شد هر چه بتر شدم چه شد		زیر و زبر شدم چه شد زیر و زبر بگیرمش
تا به سحر بپایمش همچو شکر بخایمش		بند قبا گشایمش بند کمر بگیرمش
خواب شدست نرگسش زود درآیم از پسش		کرد سفر به خواب خوش راه سفر بگیرمش

اگر گم گردد این بی‌دل از آن دلدار جوییدش		وگر اندررمد عاشق به کوی یار جوییدش
وگر این بلبل جانم بپرد ناگهان از تن		زهر خاری مپرسیدش در آن گلزار جوییدش
اگر بیمار عشق او شود یاوه از این مجلس		به پیش نرگس بیمار آن عیار جوییدش
وگر سرمست دل روزی زند بر سنگ آن شیشه		به میخانه روید آن دم از آن خمار جوییدش
هر آن عاشق که گم گردد هلا زنهار می‌گویم		بر خورشید برق انداز بی‌زنهار جوییدش
وگر دزدی زند نقبی بدزدد رخت عاشق را		میان طره مشکین آن طرار جوییدش
بت بیدار پرفن را که بیداری ز بخت اوست		چنین خفته نیابیدش مگر بیدار جوییدش
بپرسیدم به کوی دل ز پیری من از آن دلبر		اشارت کرد آن پیرم که در اسرار جوییدش
بگفتم پیر را بالله تویی اسرار گفت آری		منم دریای پرگوهر به دریابار جوییدش
زهی گوهر که دریا را به نور خویش پر دارد		مسلمانان مسلمانان در آن انوار جوییدش
چو یوسف شمس تبریزی به بازار صفا آمد		مر اخوان صفا را گو در آن بازار جوییدش

چه دارد در دل آن خواجه که می‌تابد ز رخسارش		چه خوردست او که می‌پیچد دو نرگسدان خمارش
چه باشد در چنان دریا به غیر گوهر گویا		چه باتابست آن گردون ز عکس بحر دربارش
به کار خویش می‌رفتم به درویشی خود ناگه		مرا پیش آمد آن خواجه بدیدم پیچ دستارش
اگر چه مرغ استادم به دام خواجه افتادم		دل و دیده بدو دادم شدم مست و سبکسارش
بگفت ابروش تکبیری بزد چشمش یکی تیری		دلم از تیر تقدیری شد آن لحظه گرفتارش
مگر آن خواب دوشینه که من شوریده می‌دیدم		چنین بودست تعبیرش که دیدم روز بیدارش
شب تیره اگر دیدی همان خوابی که من دیدم		ز نور روز بگذشتی شعاع و فر انوارش
چه خواجست این چه خواجست این بنامیزد بنامیزد		هزاران خواجه می‌زیبد اسیر و بند دیدارش
کجا خواجه جهان باشد کسی کو بند جان باشد		چو او بنده جهان باشد نباشد خواجگی یارش

قرین مه دو مریخند و آن دو چشمت ای دلکش		بدان هاروت و ماروتت لجوجان را به بابل کش
سلیمانا بدان خاتم که ختم جمله خوبانی		همه دیوان و پریان را به قهر اندر سلاسل کش
برای جن و انسان را گشادی گنج احسان را		مثال نحن اعطیناک بر محروم سائل کش
جسد را کن به جان روشن حسد را بیخ و بن برکن		نظر را بر مشارق زن خرد را در مسائل کش
چو لب الحمد برخواند دهش نقل و می بی‌حد		چو برخواند و لا الضالین تو او را در دلایل کش
سوی تو جان چو بشتابد دهش شمعی که ره یابد		چو خورشید تو را جوید چو ماهش در منازل کش
شراب کاس کیکاووس ده مخمور عاشق را		دقیقه دانی و فن را به پیش فکر عاقل کش
به اقبال عنایاتت بکش جان را و قابل کن		قبول و خلعت خود را به سوی نفس قابل کش
اسیر درد و حسرت را بده پیغام لاتأسوا		قتول عشق حسنت را از این مقتل به قاتل کش
اگر کافردلست این تن شهادت عرضه کن بر وی		وگر بی‌حاصلست این جان چه باشد توش به حاصل کش
کنش زنده وگر نکنی مسیحا را تو نایب کن		تو وصلش ده وگر ندهی به فضلش سوی فاضل کش
زمین لرزید ای خاکی چو دید آن قدس و آن پاکی		اذا ما زلزلت برخوان نظر را در زلازل کش
تمامش کن هلا حالی که شاه حالی و قالی		کسی که قول پیش آرد خطی بر قول و قایل کش

پریشان باد پیوسته دل از زلف پریشانش		وگر برناورم فردا سر خویش از گریبانش
الا ای شحنه خوبی ز لعل تو بسی گوهر		بدزدیدست جان من برنجانش برنجانش
گر ایمان آورد جانی به غیر کافر زلفت		بزن از آتش شوقت تو اندر کفر و ایمانش
پریشان باد زلف او که تا پنهان شود رویش		که تا تنها مرا باشد پریشانی ز پنهانش
منم در عشق بی‌برگی که اندر باغ عشق او		چو گل پاره کنم جامه ز سودای گلستانش
در آن گل‌های رخسارش همی‌غلطید روزی دل		بگفتم چیست این گفتا همی‌غلطم در احسانش
یکی خطی نویسم من ز حال خود بر آن عارض		که تا برخواند آن عارض که استادست خط خوانش
ولیکن سخت می‌ترسم از آن زلف سیه کاوش		که بس دل در رسن بستست آن هندو ز بهتانش
به چاه آن ذقن بنگر مترس ای دل ز افتادن		که هر دل کان رسن بیند چنان چاهست زندانش

ریاضت نیست پیش ما همه لطفست و بخشایش		همه مهرست و دلداری همه عیش است و آسایش
هر آنچ از فقر کار آید به باغ جان به بار آید		به ما از شهریار آید و باقی جمله آرایش
همه دیدست در راهش همه صدرست درگاهش		وگر تن هست در کاهش ببین جان را تو افزایش
ببین تو لطف پاکی را امیر سهمناکی را		که او یک مشت خاکی را کند در لامکان جایش
بسی کوران و ره شینان از او گشتند ره بینان		بسی جان‌های غمگینان چو طوطی شد شکرخایش
بسی زخمست بی‌دشنه ز پنج و چار وز شش نه		ز عشق آتش تشنه که جز خون نیست سقایش
زهی شیرین که می‌سوزم چو از شمعش برافروزم		زهی شادی امروزم ز دولت‌های فردایش
چرا من خاکی و پستم ازیرا عاشق و مستم		چرا من جمله جانستم ز عشق جسم فرسایش
به پیش عاشقان صف صف برآورده به حاجب کف		ز زخم اوست دل چون دف دهان از ناله سرنایش
از او چونست این دل چون کز او غرقست ره ره خون		وز او غوغاست در گردون و ناله جان ز هیهایش
دلا تا چند پرهیزی بگو تو شمس تبریزی		بنه سر تو ز سرتیزی برای فخر بر پایش

آن یار ترش رو را این سوی کشانیدش		زین ساغر خندان رو جامی بچشانیدش
زین باده نخوردست او زان بارد و سردست او		با این همه بدهیدش جامی بپزانیدش
او سرکه چرا آرد غوره ز چه افشارد		زان زهر همی‌بارد تا جمله بدانیدش
آن باده انگوری نفزاید جز کوری		پهلوی چنین باده بالله منشانیدش
باشد بودش سکته در گور نباید کرد		زین آب خضر یک کف در حلق چکانیدش

رویش خوش و مویش خوش وان طره جعدینش		صد رحمت هر ساعت بر جانش و بر دینش
هر لحظه و هر ساعت یک شیوه نو آرد		شیرینتر و نادرتر زان شیوه پیشینش
آن طره پرچین را چون باد بشوراند		صد چین و دو صد ماچین گم گردد در چینش
بر روی و قفای مه سیلی زده حسن او		بر دبدبه قارون تسخر زده مسکینش
آن ماه که می‌خندد در شرح نمی‌گنجد		ای چشم و چراغ من دم درکش و می‌بینش
صد چرخ همی‌گردد بر آب حیات او		صد کوه کمر بندد در خدمت تمکینش
گولی مگر ای لولی این جا به چه می‌لولی		رو صید و تماشا کن در شاهی شاهینش
گر اسب ندارد جان پیشش برود لنگان		بنشاند آن فارس جان را سپس زینش
ور پای ندارد هم سر بندد و سر بنهد		مانند طبیب آید آن شاه به بالینش
عشقست یکی جانی دررفته به صد صورت		دیوانه شدم باری من در فن و آیینش
حسن و نمک نادر در صورت عشق آمد		تا حسن و سکون یابد جان از پی تسکینش
بر طالع ماه خود تقویم عجب بست او		تقویم طلب می‌کن در سوره والتینش
خورشید به تیغ خود آن را که کشد ای جان		از تابش خود سازد تجهیزش و تکفینش
فرهاد هوای او رفتست به که کندن		تا لعل شود مرمر از ضربت میتینش
من بس کنم ای مطرب بر پرده بگو این را		بشنو ز پس پرده کر و فر تحسینش
خامش که به پیش آمد جوزینه و لوزینه		لوزینه دعا گوید حلوا کند آمینش

ای یوسف مه رویان ای جاه و جمالت خوش		ای خسرو و ای شیرین ای نقش و خیالت خوش
ای چهره تو مه وش آبست و در او آتش		هم آتش تو نادر هم آب زلالت خوش
ای صورت لطف حق نقش تو خوشست الحق		ای نقش تو روحانی وی نور جلالت خوش
ای مستی هوش آخر در مهر بجوش آخر		در وصل بکوش آخر ای صبح وصالت خوش
ای روز ز روی تو شب سایه موی تو		چون ماه برآ امشب ای طالع و فالت خوش
گر لطف و وصال آری ور جور و محال آری		آمیخته‌ای با جان ای جور و محالت خوش
دل گفت مرا روزی سالی گذرد زان مه		جان گفت به گوش دل کای دل مه و سالت خوش
تبریز بگو آخر با غمزه شمس الدین		کای فتنه جادویان ای سحر حلالت خوش

زلفی که به جان ارزد هر تار بشوریدش		بس مشک نهان دارد زنهار بشوریدش
در شام دو زلف او صد صبح نهان بیشست		هر لحظه و هر ساعت صد بار بشوریدش
آن دولت عالم را وان جنت خرم را		کز وی شکفد در جان گلزار بشوریدش
آن باده همی‌جوشد وز خلق همی‌پوشد		تا روی شود از وی خمار بشوریدش
چشم و دل مریم شد روشن از آن خرما		نخلیست از آن خرما پربار بشوریدش
گم گشت دل مسکین اندر خم زلف او		باشد که بدید آید بسیار بشوریدش
شمس الحق تبریزی در عشق مسیح آمد		هر کس که از او دارد زنار بشوریدش

جانم به چه آرامد ای یار به آمیزش		صحت به چه دریابد بیمار به آمیزش
هر چند به بر گیری او را نبود سیری		دانی به چه بنشیند این بار به آمیزش
آن تشنه ده روزه کی به شود از کوزه		الا که کند آبش خوش خوار به آمیزش
در وصل تو می‌جوید وز شرم نمی‌گوید		کامسال طرب خواهد چون پار به آمیزش
کاری که کند بنده تقدیر زند خنده		کای خفته بجو آخر این کار به آمیزش
زیرا که به آمیزش یک خشت شود قصری		زیرا که شود جامه یک تار به آمیزش
اندر چمن عشقت شمس الحق تبریزی		صد گلشن و گل گردد یک خار به آمیزش

وقتت خوش وقتت خوش حلوایی و شکرکش		جمشید تو را چاکر خورشید تو را مفرش
بخرام بیا کاین دم والله که نمی‌گنجد		نی میوه و نی شیوه نی چرخ و مه و مه وش
جز ما و تو و جامی دریا کف خوش نامی		چون دیگ مجوش از غم چون ریگ بیا درکش
زان سوی چو بگذشتم شش پنج زنش گشتم		یا رب که چه‌ها دارد زان جانب پنج و شش
ناساخته افتادم در دام تو ای خوش دم		ای باده در باده ای آتش در آتش
نی بس کن و نی بس کن خود را همه اخرس کن		کاین نیست قرائاتی کش فهم کند اخفش

هنگام صبوح آمد ای مرغ سحرخوانش		با زهره درآ گویان در حلقه مستانش
هر جان که بود محرم بیدار کنش آن دم		وان کو نبود محرم تا حشر بخسبانش
می‌گو سخنش بسته در گوش دل آهسته		تا کفر به پیش آرد صد گوهر ایمانش
یک برق ز عشق شه بر چرخ زند ناگه		آتش فتد اندر مه برهم زند ارکانش
آن جا که عنایت‌ها بخشید ولایت‌ها		آن جا چه زند کوشش آن جا چه بود دانش
آن جا که نظر باشد هر کار چو زر باشد		بی‌دست برد چوگان هر گوی ز میدانش
شمس الحق تبریزی کو هر دل بی‌دل را		می‌آرد و می‌آرد تا حضرت سلطانش

درون ظلمتی می‌جو صفاتش		که باشد نور و ظلمت محو ذاتش
در آن ظلمت رسی در آب حیوان		نه در هر ظلمتست آب حیاتش
بسی دل‌ها رسد آن جا چو برقی		ولی مشکل بود آن جا ثباتش
خنک آن بیدق فرخ رخی را		که هر دم می‌رساند شه به ماتش
بسی دل‌ها چو شکر شد شکسته		نگشته صاف و نابسته نباتش
بپوشیده ز خود تشریف فقرش		هم از یاقوت خود داده زکاتش
اگر رویش به قبله می‌نبینی		درون کعبه شد جای صلاتش
شب قدرست او دریاب او را		امان یابی چو برخوانی براتش
ز هجران خداوند شمس تبریز		شده نالان حیاتش از مماتش

قضا آمد شنو طبل نفیرش		نفیرش تلختر یا زخم تیرش
چو دایه این جهان پستان سیه کرد		گلوگیر آمدت چون شهد شیرش
خنک طفلی که دندان خرد یافت		رهد زین دایه و شیر و زحیرش
بشارت‌های غیبی شد غذااش		ز شیرش وارهانید از بشیرش
چو هر دم می‌رسد تلقین عشقش		چه غم دارد ز منکر یا نکیرش
چو آن خورشید بر وی سایه انداخت		ز دوزخ ایمنست و زمهریرش
به اقبال جوان واگشت جانی		که راه دین نزد این چرخ پیرش
بدان دارالامان و اصل خود رفت		رهید از دامگاه و دار و گیرش
رهید از بند شحنه حرص و آزی		که کرده بود بیچاره و حقیرش
رو ای جان کز رباط کهنه جستی		ز غصه آجر و حجره و حصیرش
نثارش آید از رضوان جنت		کنارش گیرد آن بدر منیرش
تماشا یافت آن چشم عفیفش		سعادت یافت آن نفس فقیرش
خجسته باد باغستان خلدش		مبارک باد آن نعم المصیرش

نگاری را که می‌جویم به جانش		نمی‌بینم میان حاضرانش
کجا رفت او میان حاضران نیست		در این مجلس نمی‌بینم نشانش
نظر می‌افکنم هر سو و هر جا		نمی‌بینم اثر از گلستانش
مسلمانان کجا شد نامداری		که می‌دیدم چو شمع اندر میانش
بگو نامش که هر کی نام او گفت		به گور اندر نپوسد استخوانش
خنک آن را که دست او ببوسید		به وقت مرگ شیرین شد دهانش
ز رویش شکر گویم یا ز خویش		که کفو او نمی‌بیند جهانش
زمینی گر نیابد شکل او چیست		که می‌گردد در این عشق آسمانش
بگو القاب شمس الدین تبریز		مدار از گوش مشتاقان نهانش

برفتم دی به پیشش سخت پرجوش		نپرسید او مرا بنشست خاموش
نظر کردم بر او یعنی که واپرس		که بی‌روی چو ماهم چون بدی دوش
نظر اندر زمین می‌کرد یارم		که یعنی چون زمین شو پست و بی‌هوش
ببوسیدم زمین را سجده کردم		که یعنی چون زمینم مست و مدهوش

شنو پندی ز من ای یار خوش کیش		به خون دل برآید کار درویش
یقین می‌دان مجیب و مستجابست		دعای سوخته درویش دل ریش
چو آن سلطان بی‌چون را بدیدی		غنی گشتی رهیدی از کم و بیش
چو اسماعیل قربان شو در این عشق		ولی را بنده شو گر نیستی میش
چو پختی در هوای شمس تبریز		از این خامان بیهوده میندیش

امروز خوش است دل که تو دوش		خون دل ما بخورده‌ای نوش
ای دوش نموده روی چون ماه		و امروز هزار شکل و روپوش
دل سجده کنان به پیش آن چشم		جان حلقه شده به پیش آن گوش
هر لحظه اشارتی که هش دار		هش می‌خواهی ز مرد بی‌هوش
سرنای توام مرا تو گویی		من در تو فرودمم تو مخروش
از بیم تو گشته شیر گربه		در خاک خزیده صبر چون موش
هر ذره کنار اگر گشاید		خورشید نگنجد اندر آغوش
خورشید چو شد تو را خریدار		ای ذره به نقد نسیه بفروش
باقی غزل مگو که حیفست		ما در گفتار و دوست خاموش
لیکن چه کنم که رسم کهنه‌ست		دریا خاموش و موج در جوش

ای خواجه تو عاقلانه می‌باش		چون بی‌خبری ز شور اوباش
آن چهره که رشک فخر فقرست		با ناخن زشت خویش مخراش
آن بت به خیال درنگنجد		بت‌ها به خیال خانه متراش
جمله بت و بت پرست چون اوست		غیر کل و جمله چیست جز لاش
نی فهم کنند خلق این را		نی دستوری که دم زنم فاش
این ماش برنج احولانست		ور نی نه برنج هست و نی ماش
پایان‌ها را کجا شناسند		چون پوشیدست رشک روهاش
گر می‌دزدی ز زندگان دزد		ای دزد کفن به شب چو نباش
اما ز قضاست مات من مات		هم حکم قضاست عاش من عاش
خامش که ز شب خبر ندارد		آن کس که به روز خورد خشخاش

آن مطرب ما خوشست و چنگش		دیوانه شود دل از ترنگش
چون چنگ زند یکی تو بنگر		کز لطف چگونه گشت رنگش
گر تنگ آیی ز زندگانی		برجه به کنار گیر تنگش

ما نعره به شب زنیم و خاموش		تا درنرود درون هر گوش
تا بو نبرد دماغ هر خام		بر دیگ وفا نهیم سرپوش
بخلی نبود ولی نشاید		این شهره گلاب و خانه موش
شب آمد و جوش خلق بنشست		برخیز کز آن ماست سرجوش
امشب ز تو قدر یافت و عزت		بر دوش ز کبر می‌زند دوش
یک چند سماع گوش کردیم		بردار سماع جان بی‌هوش
ای تن دهنت پر از شکر شد		پیشت گله نیست هیچ مخروش
ای چنبر دف رسن گسستی		با چرخه و دلو و چاه کم کوش
چون گشت شکار شیر جانی		بیزار شد از شکار خرگوش
خرگوش که صورتند بی‌جان		گرمابه پر از نگار منقوش
با نفس حدیث روح کم گوی		وز ناقه مرده شیر کم دوش
از شر بگریز یار شب باش		کاندر سر شب نهند شب پوش
تا صبح وصال دررسیدن		درکش شب تیره را در آغوش
از یاد لقای یار بی‌خواب		از خواب شدستمان فراموش
شب چتر سیاه دان و با وی		نعره دهلست و بانک چاووش
این فتنه به هر دمی فزونست		امشب بترست عشق از دوش
شب چیست نقاب روی مقصود		کای رحمت و آفرین بر آن روش
هین طبلک شب روان فروکوب		زیرا که سوار شد سیاووش

گر لاش نمود راه قلاش		ای هر دو جهان غلام آن لاش
ای دیده جهان و جان ندیده		جانست جهان تو یک نفس باش
گردیست جهان و اندر این گرد		جاروب نهان شدست و فراش
این مشعله از کجاست بینی		آن روز که بشکنی چو خشخاش
عشقی که نهان و آشکارست		خون ریز و ستمگرست و اوباش
چون کشته شوی در او بمانی		من مات من الهوی فقد عاش
عشقست نه زر نهان نماند		العاشق کل سره فاش
لا حسن یلد حیث لا عشق		شاباش زهی جمال شاباش

اندرآ ای اصل اصل شادمانی شاد باش		اندرآ ای آب آب زندگانی شاد باش
گرت بیند زندگانی تا ابد باقی شود		ورت بیند مرده هم داند که جانی شاد باش
همچنین تو دم به دم آن جام باقی می‌رسان		تا شویم از دست و آن باقی تو دانی شاد باش
بر نشانه خاک ما اینک نشان زخم تو		ای نشانه شاد زی و ای نشانی شاد باش
ای هما کز سایه‌ات پر یافت کوه قاف نیز		ای همای خوش لقای آن جهانی شاد باش
هم ظریفی هم حریفی هم چراغی هم شراب		هم جهانی هم نهانی هم عیانی شاد باش
تحفه‌های آن جهانی می‌رسانی دم به دم		می‌رسان و می‌رسان خوش می‌رسانی شاد باش
رخت‌ها را می‌کشاند جان مستان سوی تو		می‌چشان و می‌کشان خوش می‌کشانی شاد باش
ای جهان را شاد کرده وی زمین را جمله گنج		تا زمین گوید تو را کای آسمانی شاد باش
گر سر خوبی بخارد دلبری در عهد تو		پرچمش آرند پیشت ارمغانی شاد باش
گوهر آدم به عالم شمس تبریزی تویی		ای ز تو حیران شده بحر معانی شاد باش

ای سنایی گر نیابی یار یار خویش باش		در جهان هر مرد و کاری مرد کار خویش باش
هر یکی زین کاروان مر رخت خود را رهزنند		خویشتن را پس نشان و پیش بار خویش باش
حس فانی می‌دهند و عشق فانی می‌خرند		زین دو جوی خشک بگذر جویبار خویش باش
می‌کشندت دست دست این دوستان تا نیستی		دست دزد از دستشان و دستیار خویش باش
این نگاران نقش پرده آن نگاران دلند		پرده را بردار و دررو با نگار خویش باش
با نگار خویش باش و خوب خوب اندیش باش		از دو عالم بیش باش و در دیار خویش باش
رو مکن مستی از آن خمری کز او زاید غرور		غره آن روی بین و هوشیار خویش باش

آنک بیرون از جهان بد در جهان آوردمش		و آنک می‌کرد او کرانه در میان آوردمش
آنک عشوه کار او بد عشوه‌ای بنمودمش		و آنک از من سر کشیدی کشکشان آوردمش
آنک هر صبحی تقاضا می‌کند جان را ز من		از تقاضا بر تقاضا من به جان آوردمش
جان سرگردان که گم شد در بیابان فراق		از بیابان‌ها سوی دارالامان آوردمش
گفت جان من می‌نیایم تا بننمایی نشان		کو نشان کو مهر سلطان من نشان آوردمش
مهربانی کردن این باشد که بستم دست دزد		دست بسته پیش میر مهربان آوردمش
چونک یک گوشه ردای مصطفی آمد به دست		آنک بد در قعر دوزخ در جنان آوردمش

دوش رفتم در میان مجلس سلطان خویش		بر کف ساقی بدیدم در صراحی جان خویش
گفتمش ای جان جان ساقیان بهر خدا		پر کنی پیمانه را و نشکنی پیمان خویش؟
خوش بخندید و بگفت ای ذوالکرم خدمت کنم		حرمتت دارم به حق و حرمت ایمان خویش
ساغری آورد و بوسید و نهاد او بر کفم		پرمی رخشنده همچون چهره رخشان خویش
سجده کردم پیش او و درکشیدم جام را		آتشی افکند در من می ز آتشدان خویش
چون پیاپی کرد و بر من ریخت زان سان جام چند		آن می چون زر سرخم برد اندر کان خویش
از گل رخسار او سرسبز دیدم باغ خویش		ز ابروی چون سنبل او پخته دیدم نان خویش
بخت و روزی هر کسی اندر خراباتی روید		من کیم غمخوارگی را یافتم من آن خویش
بولهب را دیدم آن جا دست می‌خایید سخت		بوهریره دست کرده در دل انبان خویش
بولهب چون پشت بود و رو نبیند هیچ پشت		بوهریره روی کرده در مه و کیوان خویش
بولهب در فکر رفته حجت و برهان طلب		بوهریره حجت خویش است و هم برهان خویش
نیست هر خم لایق می هین سر خم را ببند		تا برآرد خم دیگر ساقی از خمدان خویش
بس کنم تا میر مجلس بازگوید با شما		داستان صد هزاران مجلس پنهان خویش

عارفان را شمع و شاهد نیست از بیرون خویش		خون انگوری نخورده باده شان هم خون خویش
هر کسی اندر جهان مجنون لیلایی شدند		عارفان لیلای خویش و دم به دم مجنون خویش
ساعتی میزان آنی ساعتی موزون این		بعد از این میزان خود شو تا شوی موزون خویش
گر تو فرعون منی از مصر تن بیرون کنی		در درون حالی ببینی موسی و هارون خویش
لنگری از گنج مادون بسته‌ای بر پای جان		تا فروتر می‌روی هر روز با قارون خویش
یونسی دیدم نشسته بر لب دریای عشق		گفتمش چونی جوابم داد بر قانون خویش
گفت بودم اندر این دریا غذای ماهیی		پس چو حرف نون خمیدم تا شدم ذاالنون خویش
زین سپس ما را مگو چونی و از چون درگذر		چون ز چونی دم زند آن کس که شد بی‌چون خویش
باده غمگینان خورند و ما ز می خوش دلتریم		رو به محبوسان غم ده ساقیا افیون خویش
خون ما بر غم حرام و خون غم بر ما حلال		هر غمی کو گرد ما گردید شد در خون خویش
باده گلگونه‌ست بر رخسار بیماران غم		ما خوش از رنگ خودیم و چهره گلگون خویش
من نیم موقوف نفخ صور همچون مردگان		هر زمانم عشق جانی می‌دهد ز افسون خویش
در بهشت استبرق سبزست و خلخال و حریر		عشق نقدم می‌دهد از اطلس و اکسون خویش
دی منجم گفت دیدم طالعی داری تو سعد		گفتمش آری ولیک از ماه روزافزون خویش
مه که باشد با مه ما کز جمال و طالعش		نحس اکبر سعد اکبر گشت بر گردون خویش

ساقیا بی‌گه رسیدی می بده مردانه باش		ساقی دیوانگانی همچو می دیوانه باش
سر به سر پر کن قدح را موی را گنجا مده		وان کز این میدان بترسد گو برو در خانه باش
چون ز خود بیگانه گشتی رو یگانه مطلقی		بعد از آن خواهی وفا کن خواه رو بیگانه باش
درهای باصدف را سوی دریا راه نیست		گر چنان دریات باید بی‌صدف دردانه باش
بانگ بر طوفان بزن تا او نباشد خیره کش		شمع را تهدید کن کای شمع چون پروانه باش
کاسه سر را تهی کن وانگهی با سر بگو		کای مبارک کاسه سر عشق را پیمانه باش
لانه تو عشق بودست ای همای لایزال		عشق را محکم بگیر و ساکن این لانه باش

شده‌ام سپند حسنت وطنم میان آتش		چو ز تیر تست بنده بکشد کمان آتش
چو بسوخت جان عاشق ز حبیب سر برآرد		چه بسوخت اندر آتش که نگشت جان آتش
بمسوز جز دلم را که ز آتشت به داغم		بنگر به سینه من اثر سنان آتش
که ستاره‌های آتش سوی سوخته گراید		که ز سوخته بیابد شررش نشان آتش
غم عشق آتشینت چو درخت کرد خشکم		چو درخت خشک گردد نبود جز آن آتش
خنک آنک ز آتش تو سمن و گلشن بروید		که خلیل عشق داند به صفا زبان آتش
که خلیل او بر آتش چو دخان بود سواره		که خلیل مالک آمد به کفش عنان آتش
سحری صلای عشقت بشنید گوش جانم		که درآ در آتش ما بجه از جهان آتش
دل چون تنور پر شد که ز سوز چند گوید		دهن پرآتش من سخن از دهان آتش

به شکرخنده اگر می‌ببرد جان رسدش		وگر از غمزه جادو برد ایمان رسدش
لشکر دیو و پری جمله به فرمان ویند		با چنین عز و شرف ملک سلیمان رسدش
صد هزاران دل یعقوب حزین زنده بدوست		کر و فر شرف یوسف کنعان رسدش
لب عیسی صفتش مرده به دم زنده کند		گر پرد با پر جان جانب کیوان رسدش
نوح وقتیست که عشق ابدی کشتی اوست		گر جهان زیر و زبر کرد به طوفان رسدش
عشق او گرد برانگیخت ز دریای عدم		ید بیضا و عصایی شده ثعبان رسدش
جملگی تشنه دلان قوت از او می‌یابند		با چنین لقمه دهی شهرت لقمان رسدش

گر لب او شکند نرخ شکر می‌رسدش		ور رخش طعنه زند بر گل تر می‌رسدش
گر فلک سجده برد بر در او می‌سزدش		ور ستاند گرو از قرص قمر می‌رسدش
ور شه عقل که عالم همگی چاکر اوست		جهت خدمت او بست کمر می‌رسدش
شاه خورشید که بر زنگی شب تیغ کشید		گر پی هیبتش افکند سپر می‌رسدش
گر عطارد ز پی دایره و نقطه او		همچو پرگار دوانست به سر می‌رسدش
آن جمالی که فرشته نبود محرم او		گر ندارد سر دیدار بشر می‌رسدش
کار و بار ملکانی که زبردست شدند		نکند ور بکند زیر و زبر می‌رسدش
می‌شمردم من از این نوع شنودم ز فلک		که از این‌ها بگذر چیز دگر می‌رسدش

آن که مه غاشیه زین چو غلامان کشدش		بوک این همت ما جانب بستان کشدش
گر چه جان را نبود قوت این گستاخی		آنک جان از مدد رحمت جانان کشدش
هر دم از یاد لبش جان لب خود می‌لیسد		ور سقط می‌شنود از بن دندان کشدش
جانب محو و فنا رخت کشیدند مهان		تا بقا لطف کند جانب ایشان کشدش
ای بسا جان که چو یعقوب همی زهر چشد		تا که آن یوسف جان در شکرستان کشدش
هر کسی کو بتر از وی خرد فخر کند		گر چه چون ماه بود چرخ به میزان کشدش
هر که در دیده عشاق شود مردمکی		آن نظر زود سوی گوهر انسان کشدش
کافر زلف وی آن را که ز راهش ببرد		کفر آید بر او جانب ایمان کشدش
شمس تبریز مرا عشق تو سرمست کند		هر کی او باده کشد باده بدین سان کشدش

بر ملک نیست نهان حال دل و نیک و بدش		نفس اگر سر بکشد گوش کشان می‌کشدش
جان دل اصل دل و اصل دلت فصل دلست		وگرش او ندهد جان ز کی باشد مددش
دل ز دردش چه خوشی‌ها و طرب‌ها دارد		تو مگیر آن کرم وان دهش بی‌عددش
ملک الموت برید از دلم آن روز طمع		که مشرف شدم از طوق حیات ابدش
برد سود دو جهان و آنچ نیاید به زبان		کاروانی که غم عشق خدا راه زدش
سوسن استایش او کرد کز او یافت زبان		سرو آزادی او کرد که بخشید قدش
بلبل آن را بستاید که زبانش آموخت		گل از او جامه دراند که برافروخت خدش
کیست کو دانه اومید در این خاک بکاشت		که بهار کرمش بازنبخشید صدش
میوه تلخ و ترش خام طمع بود ولی		آفتاب کرم تو به کرم می‌پزدش
آفتاب از پی آن سجده که هر شام کند		چه زیان کرد از آن شاه که جان شد جسدش
همه شب سجده کنان می‌رود و وقت سحر		روش بخشد که بمیرد مه چرخ از حسدش
هر که امروز کند شهوت خود را در گور		هر یکی حور شود مونس گور و الحدش
هر کی او اسب دواند به سوی گمراهی		کند آن اسب لگدکوب نکال از لگدش
بهل ابتر تو غزل را به ازل حیران باش		که تمامش کند و شرح دهد هم صمدش

من توام تو منی ای دوست مرو از بر خویش		خویش را غیر مینگار و مران از در خویش
سر و پا گم مکن از فتنه بی‌پایانت		تا چو حیران بزنم پای جفا بر سر خویش
آن که چون سایه ز شخص تو جدا نیست منم		مکش ای دوست تو بر سایه خود خنجر خویش
ای درختی که به هر سوت هزاران سایه‌ست		سایه‌ها را بنواز و مبر از گوهر خویش
سایه‌ها را همه پنهان کن و فانی در نور		برگشا طلعت خورشیدرخ انور خویش
ملک دل از دودلی تو مخبط گشتست		بر سر تخت برآ پا مکش از منبر خویش
عقل تاجست چنین گفت به تثمیل علی		تاج را گوهر نو بخش تو از گوهر خویش

اندک اندک راه زد سیم و زرش		مرگ و جسک نو فتاد اندر سرش
عشق گردانید با او پوستین		می‌گریزد خواجه از شور و شرش
اندک اندک روی سرخش زرد شد		اندک اندک خشک شد چشم ترش
وسوسه و اندیشه بر وی در گشاد		راند عشق لاابالی از درش
اندک اندک شاخ و برگش خشک گشت		چون بریده شد رگ بیخ آورش
اندک اندک دیو شد لاحول گو		سست شد در عاشقی بال و پرش
اندک اندک گشت صوفی خرقه دوز		رفت وجد و حالت خرقه درش
عشق داد و دل بر این عالم نهاد		در برش زین پس نیاید دلبرش
زان همی‌جنباند سر او سست سست		کآمد اندر پا و افتاد اکثرش
بهر او پر می‌کنم من ساغری		گر بنوشد برجهاند ساغرش
دست‌ها زان سان برآرد کآسمان		بشنود آواز الله اکبرش
میر ما سیرست از این گفت و ملول		درکشان اندر حدیث دیگرش
کشته عشقم نترسم از امیر		هر کی شد کشته چه خوف از خنجرش
بترین مرگ‌ها بی‌عشقی است		بر چه می‌لرزد صدف بر گوهرش
برگ‌ها لرزان ز بیم خشکی اند		تا نگردد خشک شاخ اخضرش
در تک دریا گریزد هر صدف		تا بنربایند گوهر از برش
چون ربودند از صدف دانه گهر		بعد از آن چه آب خوش چه آذرش
آن صدف بی‌چشم و بی‌گوش است شاد		در به باطن درگشاده منظرش
گر بماند عاشقی از کاروان		بر سر ره خضر آید رهبرش
خواجه می‌گرید که ماند از قافله		لیک می‌خندد خر اندر آخرش
عشق را بگذاشت و دم خر گرفت		لاجرم سرگین خر شد عنبرش
ملک را بگذاشت و بر سرگین نشست		لاجرم شد خرمگس سرلشکرش
خرمگس آن وسوسه‌ست و آن خیال		که همی خارش دهد همچون گرش
گر ندارد شرم و واناید از این		وانمایم شاخ‌های دیگرش
تو مکن شاخش چو مرد اندر خری		گاو خیزد با سه شاخ از محشرش

آنک جانش داده‌ای آن را مکش		ور ندادی نقش بی‌جان را مکش
آن دو زلف کافر خود را بگو		کای یگانه اهل ایمان را مکش
آفتابا روی خود جلوه مکن		چند روزی ماه تابان را مکش
چون تو سیمرغی به قاف ذوالجلال		بازگرد و جمله مرغان را مکش
در میان خون هر مسکین مرو		جز قباد و شاه خاقان را مکش
گر مرا دربان عشقت بار داد		از سر غیرت تو دربان را مکش
گر فضولم من که مهمان توام		شرط نبود هیچ مهمان را مکش
مست میدانم ز مِی‌ دانم خراب		شیشه مشکن مست میدان را مکش
شمس تبریزی تویی سلطان من		بازگشتم باز سلطان را مکش

چون تو شادی بنده گو غمخوار باش		تو عزیزی صد چو ما گو خوار باش
کار تو باید که باشد بر مراد		کارهای عاشقان گو زار باش
شاه منصوری و ملکت آن توست		بنده چون منصور گو بر دار باش
اشتر مستم نجویم نسترن		نوشخوارم در رهت گو خار باش
نشنوم من هیچ جز پیغام او		هر چه خواهی گفت گو اسرار باش
ای دل آن جایی تو باری که ویست		از جمال یار برخوردار باش
او طبیبست و به بیماران رود		ای تن وامانده تو بیمار باش
بر امید یار غار خلوتی		ثانی اثنین برو در غار باش
بر امید داد و ایثار بهار		مهرها می‌کار و در ایثار باش
خرمنا بر طمع ماه بانمک		گم شو از دزد و در آن انبار باش
بهر نطق یار خوش گفتار خویش		لب ببند از گفت و کم گفتار باش

آن مایی همچو ما دلشاد باش		در گلستان همچو سرو آزاد باش
چون ز شاگردان عشقی ای ظریف		در گشاد دل چو عشق استاد باش
گر غمی آید گلوی او بگیر		داد از او بستان امیرداد باش
جان تو مستست در بزم احد		تن میان خلق گو آحاد باش
گاه با شیرین چو خسرو خوش بخند		گه ز هجرش کوه کن فرهاد باش
گه نشاط انگیز همچون گلشنش		گه چو بلبل نال و خوش فریاد باش
پیش سروش چون خرامد خاک باش		چون گلش عنبر فشاند باد باش
حاصل اینست ای برادر چون فلک		در جهان کهنه نوبنیاد باش
در میان خارها چون خارپشت		سر درون و شادمان و راد باش

عقل آمد عاشقا خود را بپوش		وای ما ای وای ما از عقل و هوش
یا برو از جمع ما ای چشم و عقل		یا شوم از ننگ تو بی‌چشم و گوش
تو چو آبی ز آتش ما دور شو		یا درآ در دیگ ما با ما بجوش
گر نمی‌خواهی که خردت بشکند		مرده شو با موج و با دریا مکوش
گر بگویی عاشقم هست امتحان		سر مپیچ و رطل مردان را بنوش
می‌خروشم لیکن از مستی عشق		همچو چنگم بی‌خبر من از خروش
شمس تبریزی مرا کردی خراب		هم تو ساقی هم تو می هم می فروش

اندرآمد شاه شیرینان ترش		جان شیرینم فدای آن ترش
چشم کژبین را بگفتم کژ مبین		کس کند باور گل خندان ترش
در هر آن زندان که درتابد رخش		کس نماند در همه زندان ترش
گرد باغش گشتم و والله نبود		میوه‌ای اندر همه بستان ترش
در حرم خندان بود سلطان ولیک		می‌نماید خویش در دیوان ترش
گر تو مرد مؤمنی باور مکن		انگبین و شکر و ایمان ترش
منکر ار باشد ترش نبود عجب		نسبتی دارد به بادنجان ترش

روی تو جان جانست از جان نهان مدارش		آنچ از جهان فزونست اندر جهان درآرش
ای قطب آسمان‌ها در آسمان جان‌ها		جان گرد توست گردان می‌دار بی‌قرارش
همچون انار خندان عالم نمود دندان		در خویش می‌نگنجد از خویشتن برآرش
نگذارد آفتابش یک ذره اختیارم		تا اختیار دارم کی باشم اختیارش
از خاک چون غباری برداشت باد عشقم		آن جا که باد جنبد آن جا بود غبارش
در خاک تیره دانه زان رو به جنبش آمد		کز عشق خاکیان را بر می‌کشد بهارش
هم بدر و هم هلالش هم حور و هم جمالش		هم باغ و هم نهالش چون من در انتظارش
جامش نعوذبالله دامش نعوذبالله		نامش نعوذبالله والله که نیست یارش
من همچو گلبنانم او همچو باغبانم		از وی شکفت جانم بر وی بود نثارش
چون برگ من ز بالا رقصان به پستی آیم		لرزان که تا نیفتم الا که در کنارش
حیله گریست کارش مهره بریست کارش		پرده دریست کارش نی سرسریست کارش
می‌خارد این گلویم گویم عجب نگویم		بگذار تا بخارد بی‌محرمی مخارش

گر جان به جز تو خواهد از خویش برکنیمش		ور چرخ سرکش آید بر همدگر زنیمش
گر رخت خویش خواهد ما رخت او دهیمش		ور قلعه‌ها درآید ویرانه‌ها کنیمش
گر این جهان چو جانست ما جان جان جانیم		ور این فلک سر آمد ما چشم روشنیمش
بیخ درخت خاکست وین چرخ شاخ و برگش		عالم درخت زیتون ما همچو روغنیمش
چون عشق شمس تبریز آهن ربای باشد		ما بر طریق خدمت مانند آهنیمش

سرمست شد نگارم بنگر به نرگسانش		مستانه شد حدیثش پیچیده شد زبانش
گه می‌فتد از این سو گه می‌فتد از آن سو		آن کس که مست گردد خود این بود نشانش
چشمش بلای مستان ما را از او مترسان		من مستم و نترسم از چوب شحنگانش
ای عشق الله الله سرمست شد شهنشه		برجه بگیر زلفش درکش در این میانش
اندیشه‌ای که آید در دل ز یار گوید		جان بر سرش فشانم پرزر کنم دهانش
آن روی گلستانش وان بلبل بیانش		وان شیوه‌هاش یا رب تا با کیست آنش
این صورتش بهانه‌ست او نور آسمانست		بگذر ز نقش و صورت جانش خوشست جانش
دی را بهار بخشد شب را نهار بخشد		پس این جهان مرده زنده‌ست از آن جهانش

می‌گفت چشم شوخش با طره سیاهش		من دم دهم فلان را تو درربا کلاهش
یعقوب را بگویم یوسف به قعر چاهست		چون بر سر چه آید تو درفکن به چاهش
ما شکل حاجیانیم جاسوس و رهزنانیم		حاجی چو در ره آید ما خود زنیم راهش
ما شاخ ارغوانیم در آب و می‌نماییم		با نعل بازگونه چون ماه و چون سپاهش
روباه دید دنبه در سبزه زار و می‌گفت		هرگز کی دید دنبه بی‌دام در گیاهش
وان گرگ از حریصی در دنبه چون نمک شد		از دام بی‌خبر بد آن خاطر تباهش
ابله چو اندرافتد گوید که بی‌گناهم		بس نیست ای برادر آن ابلهی گناهش
ابله کننده عشقست عشقی گزین تو باری		کابله شدن بیرزد حسن و جمال و جاهش
پای تو درد گیرد افسون جان بر او خوان		آن پای گاو باشد کافسون اوست کاهش
حلق تو درد گیرد همراه دم پذیرد		خود حلق کی گشاید بی‌آه غصه کاهش
تا پیشگاه عشقش چون باشد و چه باشد		چون ما ز دست رفتیم از پای گاه جاهش
تا چه جمال دارد آن نادره مطرز		که سوخت جان ما را آن نقش کارگاهش
ز اندیشه می‌گذارم تا خود چه حیله سازم		با او که مکر و حیله تلقین کند الهش
آن کس که گم کند ره با عقل بازگردد		وان را که عقل گم شد از کی بود پناهش
نی ما از آن شاهیم ما عقل و جان نخواهیم		چه عقل و بند و پندش چه جان و آه آهش
مستی فزود خامش تا نکته‌ای نرانی		ای رفته لاابالی در خون نیکخواهش

آن مه که هست گردون گردان و بی‌قرارش		وان جان که هست این جان وین عقل مستعارش
هر لحظه اختیاری نو نو دهد به جان‌ها		وین اختیارها را بشکسته اختیارش
من جسم و جان ندانم من این و آن ندانم		من در جهان ندانم جز چشم پرخمارش
آن روی همچو روزش وان رنگ دلفروزش		وان لطف توبه سوزش وان خلق چون بهارش
عشقش بلای توبه داده سزای توبه		آخر چه جای توبه با عشق توبه خوارش
چون دوست و دشمن او هستند رهزن او		ماییم و دامن او بگرفته استوارش
از عشق جام و دورش شاید کشید جورش		چون گوش دوست داری می‌بوس گوشوارش
من حلقه‌های زلفش از عشق می‌شمارم		ور نه کجا رسد کس در حد و در شمارش
لطفش همی‌شمارم دل با دم شمرده		جانیش بخش آخر ای کشته زار زارش

روحیست بی‌نشان و ما غرقه در نشانش		روحیست بی‌مکان و سر تا قدم مکانش
خواهی که تا بیابی یک لحظه‌ای مجویش		خواهی که تا بدانی یک لحظه‌ای مدانش
چون در نهانش جویی دوری ز آشکارش		چون آشکار جویی محجوبی از نهانش
چون ز آشکار و پنهان بیرون شدی به برهان		پاها دراز کن خوش می‌خسب در امانش
چون تو ز ره بمانی جانی روانه گردد		وانگه چه رحمت آید از جان و از روانش
ای حبس کرده جان را تا کی کشی عنان را		درتاز درجهانش اما نه در جهانش
بی‌حرص کوب پایی از کوری حسد را		زیرا حسد نگوید از حرص ترجمانش
آخر ز بهر دو نان تا کی دوی چو دونان		و آخر ز بهر سه نان تا کی خوری سنانش

در عشق آتشینش آتش نخورده آتش		بی‌چهره خوش او در خوش هزار ناخوش
دل از تو شرحه شرحه بنشین کباب می‌خور		خون چون میست جوشان بنشین شراب می‌چش
گوشی کشد مرا می گوشی دگر کشد وی		ای دل در این کشاکش بنشین و باده می‌کش
هفت اخترند عامل در شش جهت ولیکن		ای عشق بردریدی این هفت را از آن شش
گاهی چو آفتابم سرمایه بخش صد مه		گه چون مهم گذاران در عشق یار مه وش
گر منکری گریزد از عشق نیست نادر		کز آفتاب دارد پرهیز چشم اعمش
صدغ الوفاء حقاء من فقدکم مشوش		وجه الولاء حقاء من عبرتی منقش
القلب لیس یلقی نادیک کیف یصبر		الاذن لیس یلقن حادیک کیف ینعش

صد سال اگر گریزی و نایی بتا به پیش		برهم زنیم کار تو را همچو کار خویش
مگریز که ز چنبر چرخت گذشتنیست		گر شیر شرزه باشی ور سفله گاومیش
تن دنبلیست بر کتف جان برآمده		چون پر شود تهی شود آخر ز زخم نیش
ای شاد باطلی که گریزد ز باطلی		بر عشق حق بچفسد بی‌صمغ و بی‌سریش
گز می‌کنند جامه عمرت به روز و شب		هم آخر آرد او را یا روز یا شبیش
بیچاره آدمی که زبونست عشق را		زفت آمد این سوار بر این اسب پشت ریش
خاموش باش و در خمشی گم شو از وجود		کان عشق راست کشتن عشاق دین و کیش

آینه‌ام من آینه‌ام من تا که بدیدم روی چو ماهش		چشم جهانم چشم جهانم تا که بدیدم چشم سیاهش
چرخ زمین شد چرخ زمین شد جنت مأوی راحت جان‌ها		تا که برآمد تا که برآمد بر که جودی خیل و سپاهش
پشت قوی شد پشت قوی شد اختر دولت عدل و عنایت		چون نشود شه چون نشود شه آنک تو باشی پشت و پناهش
شوره زمینی شوره زمینی کز تو کشد او آب بهاری		سبزتر آمد سبزتر آمد از همه جاها کشت و گیاهش
روی چو ماهت روی چو ماهت بست گرو دی با مه و اختر		گشت گروگان گشت گروگان ماه و سما را زلف سیاهش
سلسله جنبان سلسله جنبان گشت برادر این دل مجنون		چون بنشورد چون بنشورد آن مجنون کش شد سر ماهش
دم مزن ای جان دم مزن ای جان برخور کآمد روز مبارک		کیست مبارک کیست مبارک آن که ببیند هم ز پگاهش

مستی امروز من نیست چو مستی دوش		می‌نکنی باورم کاسه بگیر و بنوش
غرق شدم در شراب عقل مرا برد آب		گفت خرد الوداع بازنیایم به هوش
عقل و خرد در جنون رفت ز دنیا برون		چونک ز سر رفت دیگ چونک ز حد رفت جوش
این دل مجنون مست بند بدرید و جست		با سرمستان مپیچ هیچ مگو رو خموش
صبحدم از نردبان گفت مرا پاسبان		کز سوی هفتم فلک دوش شنیدم خروش
گفت زحل زهره را زخمه آهسته زن		وی اسد آن ثور را شاخ بگیر و بدوش
خون شده بین از نهیب شیر به پستان ثور		شیر فلک را نگر گشته ز هیبت چو موش
گرم کن ای شیر تک چند گریزی چو سگ		جلوه کن ای ماه رو چند کنی روی پوش
چشم گشا شش جهت شعشعه نور بین		گوش گشا سوی چرخ ای شده چشم تو گوش
بشنو از جان سلام تا برهی از کلام		بنگر در نقش گر تا برهی از نقوش
گفتمش ای خواجه رو هر چه شود گو بشو		صافم و آزاد نو بنده دردی فروش
ترس و امید تو را هست حواله به عقل		دانه و دام تو را هست شکاری وحوش
دردی دردش مرا چون به حمایت گرفت		با من از این‌ها مگو کار توست آن بکوش

باز درآمد طبیب از در رنجور خویش		دست عنایت نهاد بر سر مهجور خویش
بار دگر آن حبیب رفت بر آن غریب		تا جگر او کشید شربت موفور خویش
شربت او چون ربود گشت فنا از وجود		ساقی وحدت بماند ناظر و منظور خویش
نوش ورا نیش نیست ور بودش راضیم		نیست عسل خواره را چاره ز زنبور خویش
این شب هجران دراز با تو بگویم چراست		فتنه شد آن آفتاب بر رخ مستور خویش
غفلت هر دلبری از رخ خود رحمتست		ور نه ببستی نقاب بر رخ مشهور خویش
عاشق حسن خودی لیک تو پنهان ز خود		خلعت وصلت بپوش بر تن این عور خویش
شکر که خورشید عشق رفت به برج حمل		در دل و جان‌ها فکند پرورش نور خویش
شکر که موسی برست از همه فرعونیان		باز به میقات وصل آمد بر طور خویش
عیسی جان دررسید بر سر عازر دمید		عازر از افسون او حشر شد از گور خویش
باز سلیمان رسید دیو و پری جمع شد		بر همه شان عرضه کرد خاتم و منشور خویش
ساقی اگر بایدت تا کنم این را تمام		باده گویا بنه بر لب مخمور خویش

باز فرود آمدیم بر در سلطان خویش		بازگشادیم خوش بال و پر جان خویش
باز سعادت رسید دامن ما را کشید		بر سر گردون زدیم خیمه و ایوان خویش
دیده دیو و پری دید ز ما سروری		هدهد جان بازگشت سوی سلیمان خویش
ساقی مستان ما شد شکرستان ما		یوسف جان برگشاد جعد پریشان خویش
دوش مرا گفت یار چونی از این روزگار		چون بود آن کس که دید دولت خندان خویش
آن شکری را که هیچ مصر ندیدش به خواب		شکر که من یافتم در بن دندان خویش
بی‌زر و سر سروریم بی‌حشمی مهتریم		قند و شکر می‌خوریم در شکرستان خویش
تو زر بس نادری نیست کست مشتری		صنعت آن زرگری رو به سوی کان خویش
دور قمر عمرها ناقص و کوته بود		عمر درازی نهاد یار به دوران خویش
دل سوی تبریز رفت در هوس شمس دین		رو رو ای دل بجو زر به حرمدان خویش

ما به سلیمان خوشیم دیو و پری گو مباش		حسن تو از حد گذشت شیوه گری گو مباش
هست درست دلم مهر تو ای حاصلم		جان زرینم بس است مهر زری گو مباش
عشق کدام آتش است کو همه را دلکش است		چاکری او خوش است ملک و سری گو مباش
برکن از کار تو دست به یک بار تو		خشک لبم دار تو هیچ تری گو مباش
جان من از جان عشق شد همگی کان عشق		همره مردان عشق ماده نری گو مباش
سایه تو پیش و پس جان مرا دسترس		سایه آن نخل بس باروری گو مباش
جان صفا شمس دین از تبریزی چو چین		از تو مرا غیر این پرده دری گو مباش

خواجه چرا کرده‌ای روی تو بر ما ترش		زین شکرستان برو هست کس این جا ترش
در شکرستان دل قند بود هم خجل		تو ز کجا آمدی ابرو و سیما ترش
بر فلک آن طوطیان جمله شکر می‌خورند		گر نپری بر فلک منگر بالا ترش
رستم میدان فکر پیش عروسان بکر		هیچ بود در وصال وقت تماشا ترش
هر کی خورد می صبوح روز بود شیرگیر		هر کی خورد دوغ هست امشب و فردا ترش
مؤمن و ایمان و دین ذوق و حلاوت بود		تو به کجا دیده‌ای طبله حلوا ترش
این ترشی‌ها همه پیش تو زان جمع شد		جنس رود سوی جنس ترش رود با ترش
والله هر میوه‌ای کو نپزد ز آفتاب		گر چه بود نیشکر نبود الا ترش
سوزش خورشید عشق صبر بود صبر کن		روز دو سه صبر به مذهب تو با ترش
هر کی ترش بینیش دانک ز آتش گریخت		غوره که در سایه ماند هست سر و پا ترش
دعوه دل کرده‌ای وعده وفا کن مباش		در صف دعوی چو شیر وقت تقاضا ترش
بنگر در مصطفی چونک ترش شد دمی		کرده عتابش عبس خواند مر او را ترش
خامش و تهمت منه خواجه ترش نیست لیک		گه گه قاصد کند مردم دانا ترش
او چو شکر بوده است دل ز شکر پر ولیک		در ادب کودکان باشد لالا ترش

چون بزند گردنم سجده کند گردنش		شیر خورد خون من ذوق من از خوردنش
هین هله شیر شکار پنجه ز من برمدار		هین که هزاران هزار منت آن بر منش
پخته خورد پخته خوار خام خورد عشق یار		خام منم ای نگار که نتوان پختنش
ای تو دهلزن به قل بنده تو را چون دهل		در تو درآویخته همچو دهل می‌زنش
گوش همه سرخوشان عشق کشد کش کشان		عشق تو داوود توست موم شده آهنش
دل همه مال و عقار خرج کند در قمار		چونک برهنه شود چرخ دهد مخزنش
دل ز سخن مال مال خواست زدن پر و بال		پرتو نور کمال کرد چنین الکنش

باز درآمد ز راه بیخود و سرمست دوش		توبه کنان توبه را سیل ببردست دوش
گرز برآورد عشق کوفت سر عقل را		شد ز بلندی عشق چرخ فلک پست دوش
دولت نو شد پدید دام جهان را درید		مرغ ظریف از قفس شکر که وارست دوش
آنچ به هفت آسمان جست فرشته و نیافت		نک به زمین گاه خاک سهل برون جست دوش
آنک دل جبرئیل از کف او خسته بود		مرغ پراشکسته‌ای سینه او خست دوش
عقل کمالی که او گردن شیران شکست		عاشق بی‌دست و پا گردن او بست دوش
از شرر آفتاب شیشه گردون نکفت		سایه بی‌سایه‌ای دید دراشکست دوش
ماه که چون عاشقان در پی خورشید بود		بعد فراق دراز خفیه بپیوست دوش
آنک در او عقل و وهم می‌نرسد از قصور		گشت عیان تا که عشق کوفت بر او دست دوش
هر چه بود آن خیال گردد روزی وصال		چند خیال عدم آمد در هست دوش
خامش باش ای دلیل خامشیت گفتنست		شد سر و گوشت بلند از سخن پست دوش

خواجه غلط کرده‌ای در صفت یار خویش		سست گمان بوده‌ای عاقبت کار خویش
در هوس گلرخان سست زنخ گشته‌ای		های اگر دیدیی روی چو گلنار خویش
راه زنان عشق را مرگ لقب کرده‌اند		تا تو بلنگی ز بیم از ره و رفتار خویش
گوش بنه تا که من حلقه به گوشت کنم		هستم از آن حلقه من سیر ز گفتار خویش
پیش من آ که خوشم تا به برت درکشم		چون ز توام می‌رسد تحفه دلدار خویش

یار درآمد ز باغ بیخود و سرمست دوش		توبه کنان توبه را سیل ببردست دوش
عاشق صدساله‌ام توبه کجا من کجا		توبه صدساله را یار دراشکست دوش
باده خلوت نشین در دل خم مست شد		خلوت و توبه شکست مست برون جست دوش
ولوله در کو فتاد عقل درآمد که داد		محتسب عقل را دست فروبست دوش

باز درآمد طبیب از در ایوب خویش		یوسف کنعان رسید جانب یعقوب خویش
بهر سفر سوی یار خانه برانداخت دل		دید که خود بود دل خانه محبوب خویش
دل چو فنا شد در او ماند وی او کشف شد		آنچ بگفت او منم طالب و مطلوب خویش
شکر که عیسی رسید عازر ما زنده شد		شکر که موسی نمود معجزه خوب خویش
شکر که موسی برست از همه فرعونیان		شکر که عاشق رسید در کنف خوب خویش
شکر که خورشید عشق از سوی مشرق بتافت		در دل و جان‌ها فکند آتش و آشوب خویش
شکر که ساقی غیب شست به می جمله عیب		شکر که طالب رهید از غم دلکوب خویش

جان منست او هی مزنیدش		آن منست او هی مبریدش
آب منست او نان منست او		مثل ندارد باغ امیدش
باغ و جنانش آب روانش		سرخی سیبش سبزی بیدش
متصلست او معتدلست او		شمع دلست او پیش کشیدش
هر که ز غوغا وز سر سودا		سر کشد این جا سر ببریدش
هر که ز صهبا آرد صفرا		کاسه سکبا پیش نهیدش
عام بیاید خاص کنیدش		خام بیاید هم بپزیدش
نک شه هادی زان سوی وادی		جانب شادی داد نویدش
داد زکاتی آب حیاتی		شاخ نباتی تا به مزیدش
باده چو خورد او خامش کرد او		زحمت برد او تا طلبیدش

ز هدهدان تفکر چو دررسید نشانش		مراست ملک سلیمان چو نقد گشت عیانش
پری و دیو نداند ز تختگاه بلندش		که تخت او نظرست و بصیرتست جهانش
زبان جمله مرغان بداند او به بصیرت		که هیچ مرغ نداند به وهم خویش زبانش
نشان سکه او بین به هر درست که نقدست		ولیک نقد نیابی که بو بری سوی کانش
مگر که حلقه رندان بی‌نشان تو ببینی		که عشق پیش درآید درآورد به میانش
ز تیر او بود آن دل که برپرید از آن سو		وگر نه کیست ز مردان که او کشید کمانش
کسی که خورد شرابش ز دست ساقی عشقش		همان شراب مقدم تو پر کن و برسانش
از آنک هیچ شرابی خمار او ننشاند		دغل میار تو ساقی مده از این و از آنش
ز شمس مفخر تبریز باده گشت وظیفه		چگونه بنده نباشد به هر دمی دل و جانش

تمام اوست که فانی شدست آثارش		به دوستگانی اول تمام شد کارش
مرا دلیست خراب خراب در ره عشق		خراب کرده خراباتیی به یک بارش
بگو به عشق بیا گر فتاده می‌خواهی		چنان فتاد که خواهی بیا و بردارش
میا به پیش ز درش ببین که می‌ترسم		ز شعله‌ها که بسوزی ز سوز اسرارش
وگر بگیردت آتش به سوی چشم من آ		که سیل سیل روانست اشک دربارش
حدیث موسی و سنگ و عصا و چشمه آب		ز اشک بنده ببینی به وقت رفتارش
برآر بانگ و بگو هر کجا که بیماریست		صلای صحت و دولت ز چشم بیمارش
برآ به کوه و بگو هر کجا که خفته دلیست		صلای بینش و دانش ز بخت بیدارش
که نور من شرح الله صدره شمعیست		که در دو کون نگنجد فروغ انوارش

ندا رسید به عاشق ز عالم رازش		که عشق هست براق خدای می‌تازش
تبارک الله در خاکیان چه باد افتاد		چو آب لطف بجوشید ز آتش نازش
گرفت شکل کبوتر ز ماه تا ماهی		ز عشق آنک درآید به چنگل بازش
گرفت چهره عشاق رنگ و سکه زر		ز عشق زرگر ما و ز لذت گازش
در آن هوا که هوا و هوس از او خیزد		چه دید مرغ دل از ما ز چیست پروازش
گهی که مرغ دل ما بماند از پرواز		که بست شهپر او را کی برد انگازش
مگو که غیرت هر لحظه دست می‌خاید		که شرم دار ز یار و ز عشق طنازش
ز غیرتش گله کردم به خنده گفت مرا		که هر چه بند کند او تو را براندازش

سری برآر که تا ما رویم بر سر عیش		دمی چو جان مجرد رویم در بر عیش
ز مرگ خویش شنیدم پیام عیش ابد		زهی خدا که کند مرگ را پیمبر عیش
به نام عیش بریدند ناف هستی ما		به روز عید بزادیم ما ز مادر عیش
بپرس عیش چه باشد برون شدن زین عیش		که عیش صورت چون حلقه ایست بر در عیش
درون پرده ز ارواح عیش صورت‌هاست		ز عکس ایشان این پرده شد مصور عیش
وجود چون زر خود را به عیش ده نه به غم		که خاک بر سر آن زر که نیست درخور عیش
بگویمت که چرا چرخ می‌زند گردون		کیش به چرخ درآورد تاب اختر عیش
بگویمت که چرا بحر موج در موجست		کیش به رقص درآورد نور گوهر عیش
بگویمت که چرا خاک حور و ولدان زاد		که داد بوی بهشتش نسیم عنبر عیش
بگویمت که چرا باد حرف حرف شدست		که تا ورق ورق آیی سبک ز دفتر عیش
بگویمت که چرا شب تتق فروآویخت		که گرد کست و عروسی بگیرد جا در عیش
بگفتمی سر پنج و چهار و هفت ولیک		به یک دو لعب فرومانده‌ام به شش در عیش

شکست نرخ شکر را بتم به روی ترش		چه باده‌هاست بتم را در آن کدوی ترش
به قاصد او ترشست و به جان شیرینش		که نیست در همه اجزاش تای موی ترش
هزار خمره سرکه عسل شدست از او		که هست دلبر شیرین دوای خوی ترش
زهای و هوی ترش‌های ماش خنده گرفت		حلاوت عجبی یافت‌های و هوی ترش
ترش چگونه نخندد به زیر لب چو شنید		که جوی شیر و شکر شد روان به سوی ترش
ربود سیل ویم دوش و خلق نعره زنان		میان جوی عسل چیست آن سبوی ترش
پریر یار مرا جست کان ترش رو کو		خمار نیست چرا بودش آرزوی ترش
شتاب و تیز همی‌رفت کو به کو پی من		چرا کند شکرقند جست و جوی ترش
گرفته طبله حلوا و بنده را جویان		که تا ز جایزه شیرین کند گلوی ترش
عجب نباشد اگر قصد او فنای منست		همیشه شیرین باشد یقین عدوی ترش
غلط مکن ترشی نی برای دفع توست		ز رشک چون تو شکاریست رنگ و بوی ترش
ز رشک جاه امیرست روترش دربان		ز رشک روی عروس است روی شوی ترش
هزار خانه چو زنبور پرعسل داری		به جان تو که گذر کن ز گفت و گوی ترش

شنو ز سینه ترنگاترنگ آوازش		دل خراب طپیدن گرفت از آغازش
به بر گرفت رباب و ز سر نهاد کله		ز دست رفت دل من چو دید سر بازش
دل از بریشم او چون کلابه گردانست		کلابه ظاهر و پنهان ز چشم قزازش
دو سه بریشم از این ارغنون فروتر گیرد		که تند می‌رسد آواز عقل پردازش
بدانک تن چو غبارست و جان در او چون باد		ولیک فعل غبار تنست غمازش
غبار جان بود و می‌رسد دگر جانی		که ذره ذره به رقص آمدست از آوازش
جهان تنور و در آن نان‌های رنگارنگ		تنور و نان چه کند آنک دید خبازش
ز سینه نیست سماع دل و ز بیرون نیست		فدات جانم هر جا که هست بنوازش
شبی به طنز بگفتم دلا به مه بنگر		که هست مه را چیزی ز لطف پروازش
چو آفتاب نهان شد به جای او بنهند		چراغکی که بود شب شراراندازش
به هر دو دست دل از ماه چشم خود بگرفت		که دل ز غیرت شه واقفست و از نازش

مباد با کس دیگر ثنا و دشنامش		که هر دو آب حیاتست پخته و خامش
خمار باده او خوشترست یا مستی		که باد تا به ابد جان‌های ما جامش
ستم ز عدل ندانم ز مستی ستمش		مرا مپرس ز عدل و ز لطف و انعامش
جفای او که روان گریزپای مرا		حریف مرغ وفا کرد دانه و دامش
بسی بهانه روانم نمود تا نرود		کشید جانب اقبال کام و ناکامش
طرب نخواهد آن کس که درد او بشناخت		نشان نماند او را که بشنود نامش

چو رو نمود به منصور وصل دلدارش		روا بود که رساند به اصل دل دارش
من از قباش ربودم یکی کلهواری		بسوخت عقل و سر و پایم از کلهوارش
شکستم از سر دیوار باغ او خاری		چه خارخار و طلب در دلست از آن خارش
چو شیرگیر شد این دل یکی سحر ز میش		سزد که زخم کشد از فراق سگسارش
اگر چه کره گردون حرون و تند نمود		به دست عشق وی آمد شکال و افسارش
اگر چه صاحب صدرست عقل و بس دانا		به جام عشق گرو شد ردا و دستارش
بسا دلا که به زنهار آمد از عشقش		کشان کشان بکشیدش نداد زنهارش
به روز سرد یکی پوستین بد اندر جو		به عور گفتم درجه به جو برون آرش
نه پوستین بود آن خرس بود اندر جو		فتاده بود همی‌برد آب جوبارش
درآمد او به طمع تا به پوست خرس رسید		به دست خرس بکرد آن طمع گرفتارش
بگفتمش که رها کن تو پوستین بازآ		چه دور و دیر بماندی به رنج و پیکارش
بگفت رو که مرا پوستین چنان بگرفت		که نیست امید رهایی ز چنگ جبارش
هزار غوطه مرا می‌دهد به هر ساعت		خلاص نیست از آن چنگ عاشق افشارش
خمش بس است حکایت اشارتی بس کن		چه حاجتست بر عقل طول طومارش

دلی کز تو سوزد چه باشد دوایش		چو تشنه تو باشد که باشد سقایش
چو بیمار گردد به بازار گردد		دکان تو جوید لب قندخایش
تویی باغ و گلشن تویی روز روشن		مکن دل چو آهن مران از لقایش
به درد و به زاری به اندوه و خواری		عجب چند داری برون سرایش
مها از سر او چو تو سایه بردی		چه سود و چه راحت ز سایه همایش
چو یک دم نبیند جمال و جلالت		بگیرد ملالی ز جان و ز جایش
جهان از بهارش چو فردوس گردد		چمن بی‌زبانی بگوید ثنایش
جواهر که بخشد کف بحر خویش		فزایش که بخشد رخ جان فزایش
جهان سایه توست روش از تو دارد		ز نور تو باشد بقا و فنایش
منم مهره تو فتاده ز دستت		از این طاس غربت بیا درربایش
بگیرم ادب را ببندم دو لب را		که تا راز گوید لب دلگشایش

مست گشتم ز ذوق دشنامش		یا رب آن می بهست یا جامش
طرب افزاترست از باده		آن سقط‌های تلخ آشامش
بهر دانه نمی‌روم سوی دام		بلک از عشق محنت دامش
آن مهی که نه شرقی و غربیست		نور بخشد شبش چو ایامش
خاک آدم پر از عقیق چراست		تا به معدن کشد به ناکامش
گوهر چشم و دل رسول حقست		حلقه گوش ساز پیغامش
تن از آن سر چو جام جان نوشد		هم از آن سر بود سرانجامش
سرد شد نعمت جهان بر دل		پیش حسن ولی انعامش
شیخ هندو به خانقاه آمد		نی تو ترکی درافکن از بامش
کم او گیر و جمله هندوستان		خاص او را بریز بر عامش
طالع هند خود زحل آمد		گر چه بالاست نحس شد نامش
رفت بالا نرست از نحسی		می بد را چه سود از جامش
بد هندو نمودم آینه‌ام		حسد و کینه نیست اعلامش
نفس هندوست و خانقه دل من		از برون نیست جنگ و آرامش
بس که اصل سخن دو رو دارد		یک سپید و دگر سیه فامش

توبه من درست نیست خموش		من بی‌توبه را به کس مفروش
بنده عیب ناک را بمران		رحمت خویش را از او بمپوش
تو سمیع ضمیر و فکری و ما		لب ببسته همی‌زنیم خروش
هر غم و شادیی که صورت بست		پیش تصویر توست خدمت کوش
نقش تسلیم گشته پیش قلم		گه پلنگش کنی و گاهی موش
می‌نماید فسرده هر چیزم		همچو دیگند هر یکی در جوش
می‌زند نعره‌های پنهانی		ذره ذره چو مرغ مرزنگوش
وقت آمد که بشنوید اسرار		می‌گشاید خدا شما را گوش
وقت آمد که سبزپوشان نیز		در رسند از رواق ازرق پوش

آمد آن خواجه سیماترش		وان شکرش گشته چو سرکا ترش
با همگان روترش است ای عجب		یا که به بیرون خوش و با ما ترش
از کرم خواجه روا نیست این		با همه خوش با من تنها ترش
زین بگذشتیم دریغست و حیف		آن رخ خوش طلعت زیبا ترش
ای ز تو خندان شده هر جا حزین		وی ز تو شیرین شده هر جا ترش
شاد زمانی که نهان زیر لب		یار همی‌خندد و لالا ترش
گر ترشی این دم شرطی بنه		که نبود روی تو فردا ترش
بهر خدا قاعده نو منه		هیچ بود قاعده حلوا ترش
این ترشی در چه و زندان بود		دید کسی باغ و تماشا ترش
یوسف خوبان چو به زندان بماند		هیچ نگشت آن گل رعنا ترش
تا به سخن آمد دیوار و در		کز چه نه‌ای ای شه و مولا ترش
گفت اگر غرقه سرکا شوم		کی هلدم رحمت بالا ترش
می‌دهم عشق و ندیمی کند		غرقه شود در می و صهبا ترش
دست فشان روح رود مست تا		میمنه که نیست بدان جا ترش
بس کن و در شهد و شکر غوطه خور		کت نهلد فضل موفا ترش

علی الله ای مسلمانان از آن هجران پرآتش		ظلام فی ظلام من فراق الحب قد اغطش
چو دور افتاد ماهی جان ز بحر افتاد در حیله		کما حوت الشقی الیوم فی ارض الفلاینبش
عجب نبود اگر عاشق شود بی‌جان در این هجران		اذا ما الحوت زال الماء لا تعجب بان تعطش
اگر منکر شود مردی ز سوز عاشق سوزان		متی یمتاز عین الشمس من عین له اعمش
چو فرش وصل بردارد شفا از منزل عاشق		فراش من لهیب النار من تحت الفتی یفرش
که تا پیغام آن یوسف بدین یعقوب عشق آید		یبرد ذاک و البستان و الفردوس یستنعش
دلم در گوش من گوید ز حرص وصل شمس الدین		الی تبریز یستسعی و فی تبریز یستفتش

کل عقل بوصلکم مدهش		کل خد ببینکم مخدش
مست گشتم ز طعنه و لافش		دردیش خوشتر است یا صافش
بصر العقل من جلالتکم		مثل الترک عینه اخفش
کر شوم تا بلندتر گوید		هر که او دم زند ز اوصافش
شارب الخمر کیف لا یسکر		صاحب الحشر کیف لا ینعش
زان دمی کو دمید در عالم		گشت پرگل ز قاف تا قافش
مسکن الروح حول عزته		مسکن لیس فیه یستوحش
اندرآید سپهر تا زانو		چو کشد بوی مشک از نافش
من اتاه الی الخلود اتی		و انتهی من مکانه المرعش
جان برید از جهان و عذرش این		کالفتی یافتم ز ایلافش

بیا بیا که تویی جان جان جان سماع		بیا که سرو روانی به بوستان سماع
بیا که چون تو نبودست و هم نخواهد بود		بیا که چون تو ندیدست دیدگان سماع
بیا که چشمه خورشید زیر سایه تست		هزار زهره تو داری بر آسمان سماع
سماع شکر تو گوید به صد زبان فصیح		یکی دو نکته بگویم من از زبان سماع
برون ز هر دو جهانی چو در سماع آیی		برون ز هر دو جهانست این جهان سماع
اگر چه بام بلندست بام هفتم چرخ		گذشته است از این بام نردبان سماع
به زیر پای بکوبید هر چه غیر ویست		سماع از آن شما و شما از آن سماع
چو عشق دست درآرد به گردنم چه کنم		کنار درکشمش همچنین میان سماع
کنار ذره چو پر شد ز پرتو خورشید		همه به رقص درآیند بی‌فغان سماع
بیا که صورت عشقست شمس تبریزی		که باز ماند ز عشق لبش دهان سماع

بیا بیا که تویی جان جان جان سماع		هزار شمع منور به خاندان سماع
چو صد هزار ستاره ز تست روشن دل		بیا که ماه تمامی در آسمان سماع
بیا که جان و جهان در رخ تو حیرانست		بیا که بوالعجبی نیک در جهان سماع
بیا که بی تو به بازار عشق نقدی نیست		بیا که چون تو زری را ندید کان سماع
بیا که بر در تو شسته‌اند مشتاقان		ز بام خویش فروکن تو نردبان سماع
بیا که رونق بازار عشق از لب تست		که شاهدیست نهانی در این دکان سماع
بیار قند معانی ز شمس تبریزی		که باز ماند ز عشق لبش دهان سماع

مدارم یک زمان از کار فارغ		که گردد آدمی غمخوار فارغ
چو فارغ شد غم او را سخره گیرد		مبادا هیچ کس ای یار فارغ
قلندر گر چه فارغ می‌نماید		ولیکن نیست در اسرار فارغ
ز اول می‌کشد او خار بسیار		همه گل گشت و گشت از خار فارغ
چو موری دانه‌ها انبار می‌کرد		سلیمان شد شد از انبار فارغ
چو دریاییست او پرکار و بی‌کار		از او گیرند و او ز ایثار فارغ
قلندر هست در کشتی نشسته		روان در را و از رفتار فارغ
در این حیرت بسی بینی در این راه		ز کشتی و ز دریابار فارغ
به یاد بحر مست از وهم کشتی		نشسته احمقی بسیار فارغ

امروز روز شادی و امسال سال لاغ		نیکوست حال ما که نکو باد حال باغ
آمد بهار و گفت به نرگس به خنده گل		چشم من و تو روشن بی‌روی زشت زاغ
گل نقل بلبلان و شکر نقل طوطیان		سبزه‌ست و لاله زار و چمن کوری کلاغ
با سیب انار گفت که شفتالویی بده		گفت این هوس پزند همه منبلان راغ
شفتالوی مسیح به جان می‌توان خرید		جانی نه کز دلست ترقیش نه از دماغ
باغ و بهار هست رسول بهشت غیب		بشنو که بر رسول نباشد به جز بلاغ
در آفتاب فضل گشا پر و بال نو		کز پیش آفتاب برفتست میغ و ماغ
چندان شراب ریخت کنون ساقی ربیع		مستسقیان خاک از این فیض کرده کاغ
خورشید ما مقیم حمل در بهار جان		فارغ ز بهمنست و ز کانون زهی مساغ
سر همچنین بجنبان یعنی سر مرا		خاریدن آرزوست ندارم بدو فراغ
امروز پایدار که برپاست ساقیی		کبست خاک را و فلک را دو صد چراغ
گه آب می‌نماید و گه آتشی کز او		دل داغ داغ بود و رهانیده شد ز داغ
غم چیغ چیغ کرد چو در چنگ گربه موش		گو چیغ چیغ می‌کن و گو چاغ چاغ چاغ
آتش بزن به چرخه و پنبه دگر مریس		گردن چو دوک گشت این حرف چون پناغ

گویند شاه عشق ندارد وفا دروغ		گویند صبح نبود شام تو را دروغ
گویند بهر عشق تو خود را چه می‌کشی		بعد از فنای جسم نباشد بقا دروغ
گویند اشک چشم تو در عشق بیهده‌ست		چون چشم بسته گشت نباشد لقا دروغ
گویند چون ز دور زمانه برون شدیم		زان سو روان نباشد این جان ما دروغ
گویند آن کسان که نرستند از خیال		جمله خیال بد قصص انبیا دروغ
گویند آن کسان که نرفتند راه راست		ره نیست بنده را به جناب خدا دروغ
گویند رازدان دل اسرار و راز غیب		بی‌واسطه نگوید مر بنده را دروغ
گویند بنده را نگشایند راز دل		وز لطف بنده را نبرد بر سما دروغ
گویند آن کسی که بود در سرشت خاک		با اهل آسمان نشود آشنا دروغ
گویند جان پاک از این آشیان خاک		با پر عشق برنپرد بر هوا دروغ
گویند ذره ذره بد و نیک خلق را		آن آفتاب حق نرساند جزا دروغ
خاموش کن ز گفت وگر گویدت کسی		جز حرف و صوت نیست سخن را ادا دروغ

عیسی روح گرسنه‌ست چو زاغ		خر او می‌کند ز کنجد کاغ
چونک خر خورد جمله کنجد را		از چه روغن کشیم بهر چراغ
چونک خورشید سوی عقرب رفت		شد جهان تیره رو ز میغ و ز ماغ
آفتابا رجوع کن به محل		بر جبین خزان و دی نه داغ
آفتابا تو در حمل جانی		از تو سرسبز خاک و خندان باغ
آفتابا چو بشکنی دل دی		از تو گردد بهار گرم دماغ
آفتابا زکات نور تو است		آنچ این آفتاب کرد ابلاغ
صد هزار آفتاب دید احمد		چون تو را دیده بود او مازاغ
زان نگشت او بگرد پایه حوض		کو ز بحر حیات دید اسباغ
آفتابت از آن همی‌خوانم		که عبارت ز تست تنگ مساغ
مژده تو چو درفکند بهار		باغ برداشت بزم و مجلس و لاغ
کرده مستان باغ اشکوفه		کرده سیران خاک استفراغ
حله بافان غیب می‌بافند		حله‌ها و پدید نیست پناغ
کی گذارد خدا تو را فارغ		چون خدا را ز کار نیست فراغ
صد هزاران بنا و یک بنا		رنگ جامه هزار و یک صباغ
نغزها را مزاج او مایه		پوست‌ها را علاج او دباغ
لعل‌ها را درخش او صیقل		سیم و زر را کفایتش صواغ
بلبلان ضمیر خود دگرند		نطق حس پیششان چو بانگ کلاغ
بس که همراز بلبلان نبود		آنک بیرون بود ز باغ و ز راغ

ما دو سه رند عشرتی جمع شدیم این طرف		چون شتران رو به رو پوز نهاده در علف
از چپ و راست می‌رسد مست طمع هر اشتری		چون شتران فکنده لب مست و برآوریده کف
غم مخورید هر شتر ره نبرد بدین اغل		زانک به پستی‌اند و ما بر سر کوه بر شرف
کس به درازگردنی بر سر کوه کی رسد		ور چه کنند عف عفی غم نخوریم ما ز عف
بحر اگر شود جهان کشتی نوح اندرآ		کشتی نوح کی بود سخره غرقه و تلف
کان زمردیم ما آفت چشم اژدها		آنک لدیغ غم بود حصه اوست وااسف
جمله جهان پرست غم در پی منصب و درم		ما خوش و نوش و محترم مست طرب در این کنف
مست شدند عارفان مطرب معرفت بیا		زود بگو رباعیی پیش درآ بگیر دف
باد به بیشه درفکن در سر سرو و بید زن		تا که شوند سرفشان بید و چنار صف به صف
بید چو خشک و کل بود برگ ندارد و ثمر		جنبش کی کند سرش از دم و باد لاتخف
چاره خشک و بی‌مدد نفخه ایزدی بود		کوست به فعل یک به یک نیست ضعیف و مستخف
نخله خشک ز امر حق داد ثمر به مریمی		یافت ز نفخ ایزدی مرده حیات مؤتنف
ابله اگر زنخ زند تو ره عشق گم مکن		پیشه عشق برگزین هرزه شمر دگر حرف
چون غزلی به سر بری مدحت شمس دین بگو		وز تبریز یاد کن کوری خصم ناخلف

ما دو سه مست خلوتی جمع شدیم این طرف		چون شتران رو به رو پوز نهاده در علف
هر طرفی همی‌رسد مست و خراب جوق جوق		چون شتران مست لب سست فکنده کرده کف
خوش بخورید کاشتران ره نبرند سوی ما		زانک بوادی اندرند ما سر کوه بر شرف
گر چه درازگردن‌اند تا سر کوه کی رسند		ور چه که عف عفی کنند غم نخوریم ما ز عف
بحر اگر شود جهان کشتی نوح اندریم		کشتی نوح کی بود سخره آفت و تلف
جمله جهان پرست غم در پی منصب و درم		ما خوش و نوش و محترم مست خرف در این کنف
کان زمردیم ما آفت چشم مار غم		آنک اسیر غم بود حصه اوست وااسف
مطرب عارفان بیا مست شدند عارفان		زود بگو رباعیی پیش درآ بگیر دف
باد به بیشه درفکن بر سر هر درخت زن		تا که شوند سرفشان شاخ درخت صف به صف
ابله اگر زنخ زند تو ره عشق گم مکن		عشق حیات جان بود مرده بود دگر حرف
چون غزلی به سر بری مدحت شمس دین بگو		از تبریز یاد کن کوری خصم ناخلف

گر تو تنگ آیی ز ما زوتر برون رو ای حریف		کز ترش رویی همی‌رنجد دلارام ظریف
گر همی انکار خود پنهان کنی بر روی تو		می‌نماید دشمنی‌ها بر رخ تو لیف لیف
روز گردک بر رخ داماد می‌باشد نشان		از جمال او که نامش کرد رومی نیف نیف
چون خداوند شمس دین چوگان زند یارش کجاست		ور بر اسب فضل بنشیند کجا دارد ردیف
خوان و بزم هر دو عالم نزد بزم شمس دین		چون یکی کاسه پرآش و بر سر او یک رغیف
وان رغیف و آش و کاسه صدقه تبریز دان		از کمال و حرمت شهر شهنشاه شریف

باده نمی‌بایدم فارغم از درد و صاف		تشنه خون خودم آمد وقت مصاف
برکش شمشیر تیز خون حسودان بریز		تا سر بی‌تن کند گرد تن خود طواف
کوه کن از کله‌ها بحر کن از خون ما		تا بخورد خاک و ریگ جرعه خون از گزاف
ای ز دل من خبیر رو دهنم را مگیر		ور نه شکافد دلم خون بجهد از شکاف
گوش به غوغا مکن هیچ محابا مکن		سلطنت و قهرمان نیست چنین دست باف
در دل آتش روم لقمه آتش شوم		جان چو کبریت را بر چه بریدند ناف
آتش فرزند ماست تشنه و دربند ماست		هر دو یکی می‌شویم تا نبود اختلاف
چک چک و دودش چراست زانک دورنگی به جاست		چونک شود هیزم او چک چک نبود ز لاف
ور بجهد نیم سوز فحم بود او هنوز		تشنه دل و رو سیه طالب وصل و زفاف
آتش گوید برو تو سیهی من سپید		هیزم گوید که تو سوخته‌ای من معاف
این طرفش روی نی وان طرفش روی نی		کرده میان دو یار در سیهی اعتکاف
همچو مسلمان غریب نی سوی خلقش رهی		نی سوی شاهنشهی بر طرفی چون سجاف
بلک چو عنقا که او از همه مرغان فزود		بر فلکش ره نبود ماند بر آن کوه قاف
با تو چه گویم که تو در غم نان مانده‌ای		پشت خمی همچو لام تنگ دلی همچو کاف
هین بزن ای فتنه جو بر سر سنگ آن سبو		تا نکشم آب جو تا نکنم اغتراف
ترک سقایی کنم غرقه دریا شوم		دور ز جنگ و خلاف بی‌خبر از اعتراف
همچو روان‌های پاک خامش در زیر خاک		قالبشان چون عروس خاک بر او چون لحاف

کعبه جان‌ها تویی گرد تو آرم طواف		جغد نیم بر خراب هیچ ندارم طواف
پیشه ندارم جز این کار ندارم جز این		چون فلکم روز و شب پیشه و کارم طواف
بهتر از این یار کیست خوشتر از این کار چیست		پیش بت من سجود گرد نگارم طواف
رخت کشیدم به حج تا کنم آن جا قرار		برد عرب رخت من برد قرارم طواف
تشنه چه بیند به خواب چشمه و حوض و سبو		تشنه وصل توام کی بگذارم طواف
چونک برآرم سجود بازرهم از وجود		کعبه شفیعم شود چونک گزارم طواف
حاجی عاقل طواف چند کند هفت هفت		حاجی دیوانه‌ام من نشمارم طواف
گفتم گل را که خار کیست ز پیشش بران		گفت بسی کرد او گرد عذارم طواف
گفت به آتش هوا دود نه درخورد توست		گفت بهل تا کند گرد شرارم طواف
عشق مرا می‌ستود کو همه شب همچو ماه		بر سر و رو می‌کند گرد غبارم طواف
همچو فلک می‌کند بر سر خاکم سجود		همچو قدح می‌کند گرد خمارم طواف
خواجه عجب نیست اینک من بدوم پیش صید		طرفه که بر گرد من کرد شکارم طواف
چار طبیعت چو چار گردن حمال دان		همچو جنازه مبا بر سر چارم طواف
هست اثرهای یار در دمن این دیار		ور نه نبودی بر این تیره دیارم طواف
عاشق مات ویم تا ببرد رخت من		ور نه نبودی چنین گرد قمارم طواف
سرو بلندم که من سبز و خوشم در خزان		نی چو حشیشم بود گرد بهارم طواف
از سپه رشک ما تیر قضا می‌رسد		تا نکنی بی‌سپر گرد حصارم طواف
خشت وجود مرا خرد کن ای غم چو گرد		تا که کنم همچو گرد گرد سوارم طواف
بس کن و چون ماهیان باش خموش اندر آب		تا نه چو تابه شود بر سر نارم طواف

بیا بیا که تویی شیر شیر شیر مصاف		ز مرغزار برون آ و صف‌ها بشکاف
به مدحت آنچ بگویند نیست هیچ دروغ		ز هر چه از تو بلافند صادقست نه لاف
عجب که کرت دیگر ببیند این چشمم		به سلطنت تو نشسته ملوک بر اطراف
تو بر مقامه خویشی وز آنچ گفتم بیش		ولیک دیده ز هجرت نه روشنست نه صاف
شعاع چهره او خود نهان نمی‌گردد		برو تو غیرت بافنده پرده‌ها می‌باف
تو دلفریب صفت‌های دلفریب آری		ولیک آتش من کی رها کند اوصاف
چو عاشقان به جهان جان‌ها فدا کردند		فدا بکردم جانی و جان جان به مصاف
اگر چه کعبه اقبال جان من باشد		هزار کعبه جان را بگرد تست طواف
دهان ببسته‌ام از راز چون جنین غمم		که کودکان به شکم در غذا خورند از ناف
تو عقل عقلی و من مست پرخطای توام		خطای مست بود پیش عقل عقل معاف
خمار بی‌حد من بحرهای می‌خواهد		که نیست مست تو را رطل‌ها و جره کفاف
بجز به عشق تو جایی دگر نمی‌گنجم		که نیست موضع سیمرغ عشق جز که قاف
نه عاشق دم خویشم ولیک بوی تست		چو دم زنم ز غمت از مت و از آلاف
نه الف گیرد اجزای من به غیر تو دوست		اگر هزار بخوانند سوره ایلاف
به نور دیده سلف بسته‌ام به عشق رخت		که گوش من نگشاید به قصه اسلاف
منم کمانچه نداف شمس تبریزی		فتاده آتش او در دکان این نداف

ای مونس و غمگسار عاشق		وی چشم و چراغ و یار عاشق
ای داروی فربهی و صحت		از بهر تن نزار عاشق
ای رحمت و پادشاهی تو		بربوده دل و قرار عاشق
ای کرده خیال را رسولی		در واسطه یادگار عاشق
آن را که به خویش بار ندهی		کی بیند کار و بار عاشق
از جذب و کشیدن تو باشد		آن ناله زار زار عاشق
تعلیم و اشارت تو باشد		آن حیله گری و کار عاشق
از راه نمودن تو باشد		آن رفتن راهوار عاشق
ای بند تو دلگشای عاشق		وی پند تو گوشوار عاشق
دیرست که خواب شب نمانده است		در دیده شرمسار عاشق
دیرست که اشتها برفتست		از معده لقمه خوار عاشق
دیرست که زعفران برستست		از چهره لاله زار عاشق
دیرست کز آب‌های دیده		دریا کردی کنار عاشق
زین‌ها چه زیانش چون تو باشی		چاره گر و غمگسار عاشق
صد گنج فروشیش به دانگی		وان دانگ کنی نثار عاشق
ای لاف ابیت عند ربی		آرایش و افتخار عاشق
لو لاک لما خلقت الافلاک		نه چرخ به اختیار عاشق
بس کن که عنایتش بسنده است		برهان و سخن گزار عاشق

گر خمار آرد صداعی بر سر سودای عشق		دررسد در حین مدد از ساقی صهبای عشق
ور بدرد طبل شادی لشکر عشاق را		مژده انافتحنا دردمد سرنای عشق
زهر اندر کام عاشق شهد گردد در زمان		زان شکرهایی که روید هر دم از نی‌های عشق
یک زمان ابری بیاید تا بپوشد ماه را		ابر را در حین بسوزد برق جان افزای عشق
در میان ریگ سوزان در طریق بادیه		بانگ‌های رعد بینی می‌زند سقای عشق
ساقیا از بهر جانت ساغری بر خلق ریز		یا صلا درده به سوی قامت و بالای عشق
شمس تبریز ار بتاند از قباب رشک حق		قبه‌های موج خیزد آن دم از دریای عشق

ای جهان را دلگشا اقبال عشق		یفعل الله ما یشا اقبال عشق
ای صفا و ای وفا در جور عشق		ای خوشا و ای خوشا اقبال عشق
ای بده جانتر ز جان دیدار عشق		وی فزون از جان و جا اقبال عشق
تا ز اخلاص و ریا بیرون شدم		جان اخلاص و ریا اقبال عشق
گر بگردد آفتاب از ضعف نیست		نقل کرد از جا به جا اقبال عشق
خلق گوید عاقبت محمود باد		عاقبت آمد به ما اقبال عشق
من دهان بستم که بگشادست پر		در دل خلق خدا اقبال عشق
بد دعا زنبیل و این دولت خلیل		می‌نگنجد در دعا اقبال عشق
وحدت عشقست این جا نیست دو		یا تویی یا عشق یا اقبال عشق

ای ناطق الهی و ای دیده حقایق		زین قلزم پرآتش ای چاره خلایق
تو بس قدیم پیری بس شاه بی‌نظیری		جان را تو دستگیری از آفت علایق
در راه جان سپاری جان‌ها تو را شکاری		آوخ کز این شکاران تا جان کیست لایق
مخلوق خود کی باشد کز عشق تو بلافد		ای عاشق جمالت نور جلال خالق
گویی چه چاره دارم کان عشق را شکارم		بیمار عشق زارم ای تو طبیب حاذق
لطف تو گفت پیش آ قهر تو گفت پس رو		ما را یکی خبر کن کز هر دو کیست صادق
ای آفتاب جان‌ها ای شمس حق تبریز		هر ذره از شعاعت جان لطیف ناطق

باز از آن کوه قاف آمد عنقای عشق		باز برآمد ز جان نعره و هیهای عشق
باز برآورد عشق سر به مثال نهنگ		تا شکند زورق عقل به دریای عشق
سینه گشادست فقر جانب دل‌های پاک		در شکم طور بین سینه سینای عشق
مرغ دل عاشقان باز پر نو گشاد		کز قفس سینه یافت عالم پهنای عشق
هر نفس آید نثار بر سر یاران کار		از بر جانان که اوست جان و دل افزای عشق
فتنه نشان عقل بود رفت و به یک سو نشست		هر طرف اکنون ببین فتنه دروای عشق
عقل بدید آتشی گفت که عشقست و نی		عشق ببیند مگر دیده بینای عشق
عشق ندای بلند کرد به آواز پست		کای دل بالا بپر بنگر بالای عشق
بنگر در شمس دین خسرو تبریزیان		شادی جان‌های پاک دیده دل‌های عشق

فریفت یار شکربار من مرا به طریق		که شعر تازه بگو و بگیر جام عتیق
چه چاره آنچ بگوید ببایدم کردن		چگونه عاق شوم با حیات کان و عقیق
غلام ساقی خویشم شکار عشوه او		که سکر لذت عیش است و باده نعم رفیق
به شب مثال چراغند و روز چون خورشید		ز عاشقی و ز مستی زهی گزیده فریق
شما و هر چه مراد شماست از بد و نیک		من و منازل ساقی و جام‌های رحیق
بیار باده لعلی که در معادن روح		درافکند شررش صد هزار جوش و حریق
روا بود چو تو خورشید و در زمین سایه		روا بود چو تو ساقی و در زمانه مفیق
گشای زانوی اشتر بدر عقال عقول		بجه ز رق جهانی به جرعه‌های رقیق
چو زانوی شتر تو گشاده شد ز عقال		اگر چه خفته بود طایرست در تحقیق
همی‌دود به که و دشت و بر و بحر روان		به قدر عقل تو گفتم نمی‌کنم تعمیق
کمال عشق در آمیزش‌ست پیش آیید		به اختلاط مخلد چو روغن و چو سویق
چو اختلاط کند خاک با حقایق پاک		کند سجود مخلد به شکر آن توقیق

جان و سر تو که بگو بی‌نفاق		در کرم و حسن چرایی تو طاق
روی چو خورشید تو بخشش کند		روز وصالی که ندارد فراق
دل ز همه برکنم از بهر تو		بهر وفای تو ببندم نطاق
گر تو مرا گویی رو صبر کن		باشد تکلیف بما لایطاق
سخت بود هجر و فراق ای حبیب		خاصه فراقی ز پی اعتناق
چون پدر و مادر عقلست و روح		هر دو تویی چون شوم ای دوست عاق
روم چو در مهر تو آهی کنند		دود رسد جانب شام و عراق
در تتق سینه عشاق تو		ماه رخان قندلبان سیم ساق
رقص کنان در خضر لطف تو		نوش کنان ساغر صدق و وفاق
دست زنان جمله و گویان بلاغ		طاق و طرنبین و طرنبین و طاق
مژده کسی را که زرش دزد برد		مژده کسی را که دهد زن طلاق
خاصه کسی را که جهان را همه		ترک کند فرد شود بی‌شقاق
لاجرمش عشق کشد پیشکش		همچو محمد به سحرگه براق
بربردش زود براق دلش		فوق سماوات رفاع طباق
جان و سر تو که بگو باقیش		که دهنم بسته شد از اشتیاق
هر چه بگفتم کژ و مژ راست کن		چونک مهندس تویی و من مشاق

به دلجویی و دلداری درآمد یار پنهانک		شب آمد چون مه تابان شه خون خوار پنهانک
دهان بر می‌نهاد او دست یعنی دم مزن خامش		و می‌فرمود چشم او درآ در کار پنهانک
چو کرد آن لطف او مستم در گلزار بشکستم		همی‌دزدیدم آن گل‌ها از آن گلزار پنهانک
بدو گفتم که ای دلبر چه مکرانگیز و عیاری		برانگیزان یکی مکری خوش ای عیار پنهانک
بنه بر گوش من آن لب اگر چه خلوتست و شب		مهل تا برزند بادی بر آن اسرار پنهانک
از آن اسرار عاشق کش مشو امشب مها خامش		نوای چنگ عشرت را بجنبان تار پنهانک
بده ای دلبر خندان به رسم صدقه پنهان		از آن دو لعل جان افزای شکربار پنهانک
که غمازان همه مستند اندر خواب گفت آری		ولیکن هست از این مستان یکی هشیار پنهانک
مکن ای شمس تبریزی چنین تندی چنین تیزی		کجا یابم تو را ای شاه دیگربار پنهانک

روان شد اشک یاقوتی ز راه دیدگان اینک		ز عشق بی‌نشان آمد نشان بی‌نشان اینک
ببین در رنگ معشوقان نگر در رنگ مشتاقان		که آمد این دو رنگ خوش از آن بی‌رنگ جان اینک
فلک مر خاک را هر دم هزاران رنگ می‌بخشد		که نی رنگ زمین دارد نه رنگ آسمان اینک
چو اصل رنگ بی‌رنگست و اصل نقش بی‌نقشست		چو اصل حرف بی‌حرفست چو اصل نقد کان اینک
تویی عاشق تویی معشوق تویی جویان این هر دو		ولی تو توی بر تویی ز رشک این و آن اینک
تو مشک آب حیوانی ولی رشکت دهان بندد		دهان خاموش و جان نالان ز عشق بی‌امان اینک
سحرگه ناله مرغان رسولی از خموشانست		جهان خامش نالان نشانش در دهان اینک
ز ذوقش گر ببالیدی چرا از هجر نالیدی		تو منکر می‌شوی لیکن هزاران ترجمان اینک
اگر نه صید یاری تو بگو چون بی‌قراری تو		چو دیدی آسیا گردان بدان آب روان اینک
اشارت می‌کند جانم که خامش که مرنجانم		خموشم بنده فرمانم رها کردم بیان اینک

رو رو که نه‌ای عاشق ای زلفک و ای خالک		ای نازک و ای خشمک پابسته به خلخالک
با مرگ کجا پیچد آن زلفک و آن پیچک		بر چرخ کجا پرد آن پرک و آن بالک
ای نازک نازک‌دل دل جو که دلت ماند		روزی که جدا مانی از زرک و از مالک
اشکسته چرا باشی دلتنگ چرا گردی		دل همچو دل میمک قد همچو قد دالک
تو رستم دستانی از زال چه می‌ترسی		یا رب برهان او را از ننگ چنین زالک
من دوش تو را دیدم در خواب و چنان باشد		بر چرخ همی‌گشتی سرمستک و خوش حالک
می‌گشتی و می‌گفتی ای زهره به من بنگر		سرمستم و آزادم ز ادبارک و اقبالک
درویشی وانگه غم از مست نبیذی کم		رو خدمت آن مه کن مردانه یکی سالک
بر هفت فلک بگذر افسون زحل مشنو		بگذار منجم را در اختر و در فالک
من خرقه ز خور دارم چون لعل و گهر دارم		من خرقه کجا پوشم از صوفک و از شالک
با یار عرب گفتم در چشم ترم بنگر		می‌گفت به زیر لب لا تخدعنی والک
می‌گفتم و می‌پختم در سینه دو صد حیلت		می‌گفت مرا خندان کم تکتم احوالک
خامش کن و شه را بین چون باز سپیدی تو		نی بلبل قوالی درمانده در این قالک

آن میر دروغین بین با اسپک و با زینک		شنگینک و منگینک سربسته به زرینک
چون منکر مرگست او گوید که اجل کو کو		مرگ آیدش از شش سو گوید که منم اینک
گوید اجلش کای خر کو آن همه کر و فر		وان سبلت و آن بینی وان کبرک و آن کینک
کو شاهد و کو شادی مفرش به کیان دادی		خشتست تو را بالین خاکست نهالینک
ترک خور و خفتن گو رو دین حقیقی جو		تا میر ابد باشی بی‌رسمک و آیینک
بی‌جان مکن این جان را سرگین مکن این نان را		ای آنک فکندی تو در در تک سرگینک
ما بسته سرگین دان از بهر دریم ای جان		بشکسته شو و در جو ای سرکش خودبینک
چون مرد خدابینی مردی کن و خدمت کن		چون رنج و بلا بینی در رخ مفکن چینک
این هجو منست ای تن وان میر منم هم من		تا چند سخن گفتن از سینک و از شینک
شمس الحق تبریزی خود آب حیاتی تو		وان آب کجا یابد جز دیده نمگینک

هر اول روز ای جان صد بار سلام علیک		در گفتن و خاموشی ای یار سلام علیک
از جان همه قدوسی وز تن همه سالوسی		وز گل همه جباری وز خار سلام علیک
من ترکم و سرمستم ترکانه سلح بستم		در ده شدم و گفتم سالار سلام علیک
بنهاد یکی صهبا بر کف من و گفتا		این شهره امانت را هشدار سلام علیک
گفتم من دیوانه پیوسته خلیلانه		بر مالک خود گویم در نار سلام علیک
آن لحظه که بیرونم عالم ز سلامم پر		وان لحظه که در غارم با یار سلام علیک
چون صنع و نشان او دارد همه صورت‌ها		ای مور شبت خوش باد ای مار سلام علیک
داوود تو را گوید بر تخت فدیناکم		منصور تو را گوید بر دار سلام علیک
مشتاق تو را گوید بی‌طمع سلام از جان		محتاج همت گوید ناچار سلام علیک
شاهان چو سلام تو با طبل و علم گویند		در زیر زبان گوید بیمار سلام علیک
چون باده جان خوردم ایزار گرو کردم		تا مست مرا گوید ای زار سلام علیک
امسال ز ماه تو چندان خوش و خرم شد		کز کبر نمی‌گوید بر پار سلام علیک
از لذت زخمه تو این چنگ فلک بیخود		سر زیر کند هر دم کای تار سلام علیک
مرغان خلیلی هم سررفته و پرکنده		آورده از آن عالم هر چار سلام علیک
بس سیل سخن راندم بس قارعه برخواندم		از کار فروماندم ای کار سلام علیک

بباید عشق را ای دوست دردک		دل پردرد و رخساران زردک
ای بی‌درد دل و بی‌سوز سینه		بود دعوی مشتاقیت سردک
جهان عشق بس بی‌حد جهانست		تو داری دیدگان نیک خردک
چه داند روستایی مخزن شاه		کماج و دوغ داند جان کردک
بجز بانگ دفت نبود نصیبی		چو هستی چون خصی در روز گردک
اگر خواهی که مرد کار گردی		ز کار و بار خود شو زود فردک
چو چیزی یافتی خود را تو مفروش		به پیش هر دکان مانند قردک
که دعوی مردیت بی‌جان مردان		بدان آرد که گویندت که مردک
اگر ناگاه مردی پیش افتد		به خون خود دری کاری نبردک
تو دیده بسته‌ای در زهد می‌باش		به تسبیح و به ذکر چند وردک
مکن شیخی دروغی بر مریدان		ار آن ناز و کرشمه ای فسردک
شه شطرنجی ار تو کژ ببازی		به شمس الدین تبریزی تو نردک

اندرآ با ما نشان ده راستک		ماجرا را در میان نه راستک
چون کمانی با من آخر پیش آ		همچو تیری کید از زه راستک
ای فضولی سو به سو چندین مجه		ور جهی باری برون جه راستک
ده خدایی نیست جز تو هیچ کس		کو بگوید حال این ده راستک
چون تو آدینه نخواهی آمدن		وعده مان ده روز شنبه راستک
در دروغ و مکر ذوقی هست لیک		آن نمی‌ارزد همان به راستک
گر بدیدی شمس تبریزی بگو		یک نشان با کهترین که راستک

ایا هوای تو در جان‌ها سلام علیک		غلام می‌خری ارزان بها سلام علیک
ایا کسی که هزاران هزار جان و روان		همی‌کشند ز هر سو تو را سلام علیک
به وقت خواندن آن نامه‌های خون آلود		بخوان ز جانب این آشنا سلام علیک
تو می‌خرامی و خورشید و ماه در پی تو		همی‌دوند که‌ای خوش لقا سلام علیک
به خاک پای تو هر دم همی‌کنند پیغام		هزار چشم که ای توتیا سلام علیک
تو تیزگوش تری از همه که هر نفست		ز غیب می‌رسد از انبیا سلام علیک
سلام خشک نباشد خصوص از شاهان		هزار خلعت و هدیه‌ست با سلام علیک
چنانک کرد خداوند در شب معراج		به نور مطلق بر مصطفی سلام علیک
زهی سلام که دارد ز نور دنب دراز		چنین بود چو کند کبریا سلام علیک
گذشت این همه ای دوست ماجرا بشنو		ولیک پیشتر از ماجرا سلام علیک

ای ظریف جهان سلام علیک		ای غریب زمان سلام علیک
ای سلام تو درنگنجیده		در خم آسمان سلام علیک
دی که بگذشت روی واپس کرد		کای ز هجرت فغان سلام علیک
روز فردا ز عشق تو گوید		زوترم دررسان سلام علیک
گوش پنهان کجاست تا شنود		از جهان نهان سلام علیک
هر سلامی که در جهان شنوی		چون صداییست زان سلام علیک
زین صدا درگذر برابر کوه		تا ببینی عیان سلام علیک
من ز غیرت سلام تو پوشم		تا نداند دهان سلام علیک
چون ببستم دهان سلامت شد		جانب گلستان سلام علیک
ای صلاح جهان صلاح الدین		بر تو تا جاودان سلام علیک

ای ظریف جهان سلام علیک		ان دائی و صحتی بیدیک
داروی درد بنده چیست بگو		قبله لو رزقت من شفتیک
از تو آیم بر تو هم به نفیر		آه المستغاث منک الیک
گر به خدمت نمی‌رسم به بدن		انما الروح و الفؤاد لدیک
گر خطابی نمی‌رسد بی‌حرف		پس جهان پر چرا شد از لبیک
نحس گوید تو را که بدلنی		سعد گوید تو را که یا سعدیک

برخیز ز خواب و ساز کن چنگ		کان فتنه مه عذار گلرنگ
نی خواب گذاشت خواجه نی صبر		نی نام گذاشت خواجه نی ننگ
بدرید خرد هزار خرقه		بگریخت ادب هزار فرسنگ
اندیشه و دل به خشم با هم		استاره و مه ز رشک در جنگ
استاره به جنگ کز فراقش		این عرصه چرخ تنگ شد تنگ
مه گوید بی ز آفتابش		تا کی باشم ز چرخ آونگ
بازار وجود بی‌عقیقش		گو باش خراب سنگ بر سنگ
ای عشق هزارنام خوش جام		فرهنگ ده هزار فرهنگ
بی‌صورت با هزار صورت		صورت ده ترک و رومی و زنگ
درده ز رحیق خویش یک جام		یا از رز خویش یک کفی بنگ
بگشا سر خنب را دگربار		تا سر بنهد هزار سرهنگ
تا حلقه مطربان گردون		مستانه برآورند آهنگ
مخمور رهد ز قیل و از قال		تا حشر چو حشریان بود دنگ

عشق خامش طرفه‌تر یا نکته‌های چنگ چنگ		آتش ساده عجبتر یا رخ من رنگ رنگ
برق آن رخ را چه نسبت با رخان زرد زرد		تنگ شکر را چه نسبت با دل بس تنگ تنگ
مه برای مشتری بر تخت دل بر تخت دل		صد هزاران جان حیران گرد تختش دنگ دنگ
کوه طور جان‌ها سودای او سودای او		اندر آن که بهر لعلش می‌جهد جان سنگ سنگ
صیقل عشق ورا بگزین که تا از آینه ت		زود بزداید به لطف خویشتن او زنگ زنگ

عاشقی و آنگهانی نام و ننگ		او نشاید عشق را ده سنگ سنگ
گر ز هر چیزی بلنگی دور شو		راه دور و سنگلاخ و لنگ لنگ
مرگ اگر مرد است آید پیش من		تا کشم خوش در کنارش تنگ تنگ
من از او جانی برم بی‌رنگ و بو		او ز من دلقی ستاند رنگ رنگ
جور و ظلم دوست را بر جان بنه		ور نخواهی پس صلای جنگ جنگ
گر نمی‌خواهی تراش صیقلش		باش چون آیینه پرزنگ زنگ
دست را بر چشم خود نه گو به چشم		چشم بگشا خیره منگر دنگ دنگ

تتار اگر چه جهان را خراب کرد به جنگ		خراب گنج تو دارد چرا شود دلتنگ
جهان شکست و تو یار شکستگان باشی		کجاست مست تو را از چنین خرابی ننگ
فلک ز مستی امر تو روز و شب در چرخ		زمین ز شادی گنج تو خیره مانده و دنگ
وظیفه تو رسید و نیافت راه ز در		زهی کرم که ز روزن بکردیش آونگ
شنیده‌ایم که شاهان به جنگ بستانند		ندیده‌ایم که شاهان عطا دهند به جنگ
ز سنگ چشمه روان کرده‌ای و می‌گویی		بیا عطا بستان ای دل فسرده چو سنگ
کنار و بوسه رومی رخانت می‌باید		ز روی آینه دل به عشق بزدا زنگ
تعلقیست عجب زنگ را بدین رومی		تعلقیست نهانی میان موش و پلنگ
دهان ببند که تا دل دهانه بگشاید		فروخورد دو جهان را به یک زمان چو نهنگ
چو ما رویم ره دل هزار فرسنگست		چو خطوتین دل آمد کجا بود فرسنگ
اگر نه مفخر تبریز شمس دین جویاست		چرا شود غم عشقش موکل و سرهنگ

حریف جنگ گزیند تو هم درآ در جنگ		چو سگ صداع دهد تن مزن برآور سنگ
به خویش آی و چنین خویش را خلاوه مکن		که اینت گوید گولست و آنت گوید دنگ
چه دست باشد کز رو مگس نداند راند		ز سست طبعی کرمی نمایدش چو پلنگ

چو زد فراق تو بر سر مرا به نیرو سنگ		رسید بر سر من بعد از آن ز هر سو سنگ
هزار سنگ ز آفاق بر سرم آید		چنان نباشد کز دست یار خوش خو سنگ
مرا ز مطبخ عشق خوش تو بویی بود		فراق می‌زند از بخت من بر آن بو سنگ
ز دست تو شود آن سنگ لعل می‌دانم		به امتحان به کف آور به دست خود تو سنگ
اگر فتد نظر لطف تو به کوه و به سنگ		شود همه زر و گویند در جهان کو سنگ
سخای کف تو گر چربشی به کوه دهد		دهد به خشک دماغان همیشه چربوسنگ
ز لطف گر به جهان در نظر کنی یک دم		روان کند ز عرق صد فرات و صد جو سنگ
اگر ز آب حیات تو سنگ تر گردد		حیات گیرد و مشک آکند چو آهو سنگ
به آبگینه این دل نظر کن از سر لطف		که می طلب کند از وصل تو به جان او سنگ
عصای هجر تو گویی عصای موسی بود		ز هر دو چشم روان کرد آب و هر دو سنگ
ز بخت من ز دل تو سدیست از آهن		که آهن آید فرزند از زن و شو سنگ
کنون ز هجر زنم سنگ بر دلم لیکن		بیاورید ز تبریز نزد من زو سنگ
ز بس که روی نهادم به سنگ در تبریز		به هر طرف دهدت خود نشانه رو سنگ
نگردم از هوسش گر ببارد از سر خشم		به سوی جان و دلم درشمار هر مو سنگ
ولیک از کرم بی‌نظیر شمس الدین		کجاست خاک رهش را امید و مرجو سنگ
دعای جانم اینست که جان فدای تو باد		وگر زنند همه بر سر دعاگو سنگ

بگردان شراب ای صنم بی‌درنگ		که بزمست و چنگ و ترنگاترنگ
ولی بزم روحست و ساقی غیب		ببویید بوی و نبینید رنگ
تو صحرای دل بین در آن قطره خون		زهی دشت بی‌حد در آن کنج تنگ
در آن بزم قدسند ابدال مست		نه قدسی که افتد به دست فرنگ
چه افرنگ عقلی که بود اصل دین		چو حلقه‌ست بر در در آن کوی و دنگ
ز خشکیست این عقل و دریاست آن		بمانده است بیرون ز بیم نهنگ
بده می گزافه به مستان حق		که نی عربده بینی آن جا نه جنگ
یکی جام بنمودشان در الست		که از جام خورشید دارند ننگ
تو گویی که بی‌دست و شیشه که دید		شراب دلارام و بکنی و بنگ
ببین نیم شب خلق را جمله مست		ز سغراق خواب و ز ساقی زنگ
قطار شتر بین که گشتند مست		ندانند افسار از پالهنگ
خمش کن که اغلب همه باخودند		همه شهر لنگند تو هم بلنگ
ره سیرت شمس تبریز گیر		به جرات چو شیر و به حمله پلنگ

هر کی در او نیست از این عشق رنگ		نزد خدا نیست به جز چوب و سنگ
عشق برآورد ز هر سنگ آب		عشق تراشید ز آیینه زنگ
کفر به جنگ آمد و ایمان به صلح		عشق بزد آتش در صلح و جنگ
عشق گشاید دهن از بحر دل		هر دو جهان را بخورد چون نهنگ
عشق چو شیرست نه مکر و نه ریو		نیست گهی روبه و گاهی پلنگ
چونک مدد بر مدد آید ز عشق		جان برهد از تن تاریک و تنگ
عشق ز آغاز همه حیرتست		عقل در او خیره و جان گشته دنگ
در تبریزست دلم ای صبا		خدمت ما را برسان بی‌درنگ

توبه سفر گیرد با پای لنگ		صبر فروافتد در چاه تنگ
جز من و ساقی بنماند کسی		چون کند آن چنگ ترنگاترنگ
عقل چو این دید برون جست و رفت		با دل دیوانه که کردست جنگ
صدر خرابات کسی را بود		کو رهد از صدر و ز نام و ز ننگ
هر کی ز اندیشه دلارام ساخت		کشتی برساخت ز پشت نهنگ
و آنک در اندیشه یک جو زر است		او خر پالان بود و پالهنگ
یار منی زود فرو جه ز خر		خر بفروش و برهان بی‌درنگ
کون خری دنب خری گیر و رو		رو که کلیدان نبود  بی  مدنگ
راز مگو پیش خران ای مسیح		باده ستان از کف ساقی شنگ

ای تو ولی احسان دل ای حسن رویت دام دل		ای از کرم پرسان دل وی پرسشت آرام دل
ما زنده از اکرام تو ای هر دو عالم رام تو		وی از حیات نام تو جانی گرفته نام دل
بر گرد تن دل حلقه شد تن با دلم همخرقه شد		وین هر دو در تو غرقه شد ای تو ولی انعام دل
ای تن گرفته پای دل وی دل گرفته دامنت		دامن ز دل اندرمکش تا تن رسد بر بام دل
ای گوهر دریای دل چه جای جان چه جای دل		روشن ز تو شب‌های دل خرم ز تو ایام دل
ای عاشق و معشوق من در غیر عشق آتش بزن		چون نقطه‌ای در جیم تن چون روشنی بر جام دل
از بارگاه عقل کل آید همی بانگ دهل		کآمد سپاه آسمان نک می‌رسد اعلام دل
از زخم تیغ آن سپه در کشتن خصمان شه		پرخون شده صحرا و ره ره گشته خون آشام دل
زان حمله‌های صف شکن سرکوفته دیوان تن		خطبه به نام شه شده دیوان پر از احکام دل
ای قیل و قالت چون شکر وی گوشمالت چون شکر		گر زین ادب خوارم کنی خواری منست اکرام دل
گر سر تو ننهفتمی من گفتنی‌ها گفتمی		تا از دلم واقف شدی امروز خاص و عام دل

این بوالعجب کاندر خزان شد آفتاب اندر حمل		خونم به جوش آمد کند در جوی تن رقص الجمل
این رقص موج خون نگر صحرا پر از مجنون نگر		وین عشرت بی‌چون نگر ایمن ز شمشیر اجل
مردار جانی می‌شود پیری جوانی می‌شود		مس زر کانی می‌شود در شهر ما نعم البدل
شهری پر از عشق و فرح بر دست هر مستی قدح		این سوی نوش آن سوی صح این جوی شیر و آن عسل
در شهر یک سلطان بود وین شهر پرسلطان عجب		بر چرخ یک ماهست بس وین چرخ پرماه و زحل
رو رو طبیبان را بگو کان جا شما را کار نیست		کان جا نباشد علتی وان جا نبیند کس خلل
نی قاضیی نی شحنه‌ای نی میر شهر و محتسب		بر آب دریا کی رود دعوی و خصمی و جدل

بانگ زدم نیم شبان کیست در این خانه دل		گفت منم کز رخ من شد مه و خورشید خجل
گفت که این خانه دل پر همه نقشست چرا		گفتم این عکس تو است ای رخ تو رشک چگل
گفت که این نقش دگر چیست پر از خون جگر		گفتم این نقش من خسته دل و پای به گل
بستم من گردن جان بردم پیشش به نشان		مجرم عشق است مکن مجرم خود را تو بحل
داد سر رشته به من رشته پرفتنه و فن		گفت بکش تا بکشم هم بکش و هم مگسل
تافت از آن خرگه جان صورت ترکم به از آن		دست ببردم سوی او دست مرا زد که بهل
گفتم تو همچو فلان ترش شدی گفت بدان		من ترش مصلحتم نی ترش کینه و غل
هر کی درآید که منم بر سر شاخش بزنم		کاین حرم عشق بود ای حیوان نیست اغل
هست صلاح دل و دین صورت آن ترک یقین		چشم فرومال و ببین صورت دل صورت دل

حلقه دل زدم شبی در هوس سلام دل		بانگ رسید کیست آن گفتم من غلام دل
شعله نور آن قمر می‌زد از شکاف در		بر دل و چشم رهگذر از بر نیک نام دل
موج ز نور روی دل پر شده بود کوی دل		کوزه آفتاب و مه گشته کمینه جام دل
عقل کل ار سری کند با دل چاکری کند		گردن عقل و صد چو او بسته به بند دام دل
رفته به چرخ ولوله کون گرفته مشغله		خلق گسسته سلسله از طرف پیام دل
نور گرفته از برش کرسی و عرش اکبرش		روح نشسته بر درش می‌نگرد به بام دل
نیست قلندر از بشر نک به تو گفت مختصر		جمله نظر بود نظر در خمشی کلام دل
جمله کون مست دل گشته زبون به دست دل		مرحله‌های نه فلک هست یقین دو گام دل

الا ای رو ترش کرده که تا نبود مرا مدخل		نبشته گرد روی خود صلا نعم الادام الخل
دو سه گام ار ز حرص و کین به حلم آیی عسل جوشی		که عالم‌ها کنی شیرین نمی‌آیی زهی کاهل
غلط دیدم غلط گفتم همیشه با غلط جفتم		که گر من دیدمی رویت نماندی چشم من احول
دلا خود را در آیینه چو کژ بینی هرآیینه		تو کژ باشی نه آیینه تو خود را راست کن اول
یکی می‌رفت در چاهی چو در چه دید او ماهی		مه از گردون ندا کردش من این سویم تو لاتعجل
مجو مه را در این پستی که نبود در عدم هستی		نروید نیشکر هرگز چو کارد آدمی حنظل
خوشی در نفی تست ای جان تو در اثبات می‌جویی		از آن جا جو که می‌آید نگردد مشکل این جا حل
تو آن بطی کز اشتابی ستاره جست در آبی		تو آنی کز برای پا همی‌زد او رگ اکحل
در این پایان در این ساران چو گم گشتند هشیاران		چه سازم من که من در ره چنان مستم که لاتسأل
خدایا دست مست خود بگیر ار نی در این مقصد		ز مستی آن کند با خود که در مستی کند منبل
گرم زیر و زبر کردی به خود نزدیکتر کردی		که صحت آید از دردی چو افشرده شود دنبل
ز بعد این می و مستی چو کار من تو کردستی		توکل کرده‌ام بر تو صلا ای کاهلان تنبل
تویی ای شمس تبریزی نه زین مشرق نه زین مغرب		نه آن شمسی که هر باری کسوف آید شود مختل

بقا اندر بقا باشد طریق کم زنان ای دل		یقین اندر یقین آمد قلندر بی‌گمان ای دل
به هر لحظه ز تدبیری به اقلیمی رود میری		ز جاه و قوت پیری که باشد غیب دان ای دل
کجا باشید صاحب دل دو روز اندر یکی منزل		چو او را سیر شد حاصل از آن سوی جهان ای دل
چو بگذشتی تو گردون را بدیدی بحر پرخون را		ببین تو ماه بی‌چون را به شهر لامکان ای دل
زبون آن کشش باشد کسی کان ره خوشش باشد		روانش پرچشش باشد زهی جان و روان ای دل
دهد نوری طبیعت را دهد دادی شریعت را		چو بسپارد ودیعت را بدان سرحد جان ای دل
شنودی شمس تبریزی گمان بردی از او چیزی		یکی سری دل آمیزی تو را آمد عیان ای دل

مهم را لطف در لطفست از آنم بی‌قرار ای دل		دلم پرچشمه حیوان تنم در لاله زار ای دل
به زیر هر درختی بین نشسته بهر روی شه		ملیحی یوسفی مه رو لطیفی گلعذار ای دل
فکنده در دل خوبان روحانی و جسمانی		ز عشق روح و جسم خود ز سوداها شرار ای دل
درآکنده ز شادی‌ها درون چاکران خود		مثال دانه‌های در که باشد در انار ای دل
به بزم او چو مستان را کنار و لطف‌ها باشد		بگیرد آب با آتش ز عشقش هم کنار ای دل
در آن خلوت که خوبان را به جام خاص بنوازد		بود روح الامین حارس و خضرش پرده دار ای دل
چو از بزمش برون آید کمینه چاکرش سکران		ز ملک و ملک و تخت و بخت دارد ننگ و عار ای دل
جهان بستان او را دان و این عالم چو غاری دان		برون آرد تو را لطفش از این تاریک غار ای دل
گلستان‌ها و ریحان‌ها شقایق‌های گوناگون		بنفشه زارها بر خاک و باد و آب و نار ای دل
که این گل‌های خاکی هم ز عکس آن همی‌روید		تو خاکی می‌خوری این جا تو را آن جا چه کار ای دل
بزن دستی و رقصی کن ز عشق آن خداوندان		که چون بوسی از او یابی کند آفت کنار ای دل
به جان پاک شمس الدین خداوند خداوندان		که پرها هم از او یابی اگر خواهی فرار ای دل
به خاک پای تبریزی که اکسیرست خاک او		که جان‌ها یابی ار بر وی کنی جانی نثار ای دل
کنون از هجر بر پایم چنین بندیست از آتش		ز یادش مست و مخمورم اگر چندم نزار ای دل
مثال چنگ می‌باشم هزاران نغمه‌ها دارد		به لحن عشق انگیزش وگر نالید زار ای دل
به سودای چنان بختی که معشوق از سر دستی		به دستم داده بود از لطف دنبال مهار ای دل
بگرد مرکبم بودی به زیر سایه آن شاه		هزاران شاه در خدمت به صف‌ها در قطار ای دل
از این سو نه از آن سوی جهان روح تا دانی		که آن جا که نه امسالست و آن سالست پار ای دل
چو دیدم من عنایت‌ها ز صدر غیب شمس الدین		شدم مغرور خاصه مست و مجنون خمار ای دل
چنان حلمی و تمکینی چنان صبر خداوندی		که اندر صبر ایوبش نتاند بود یار ای دل
عنان از من چنان برتافت جایی شد که وهم آن جا		به جسم او نیابد راه و نی چشمش غبار ای دل
به درگاه خدا نالم که سایه آفتابی را		به ما آرد که دل را نیست بی او پود و تار ای دل
امیدست ای دل غمگین که ناگاهان درآید او		تو این جان را به صد حیله همی‌کن داردار ای دل

هر آن کو صبر کرد ای دل ز شهوت‌ها در این منزل		عوض دیدست او حاصل به جان زان سوی آب و گل
چو شخصی کو دو زن دارد یکی را دل شکن دارد		بدان دیگر وطن دارد که او خوشتر بدش در دل
تو گویی کاین بدین خوبی زهی صبر وی ایوبی		وزین غبن اندر آشوبی که این کاریست بی‌طایل
و او گوید ز سرمستی که آن را تو بدیدستی		که آن علوست و تو پستی که تو نقصی و آن کامل
بدو گر باز رو آرد و تخم دوستی کارد		حجابی آن دگر دارد کز این سو راند او محمل
چو باز آن خوب کم نازد و با این شخص درسازد		دگربار او نپردازد از این سون رخت دل حاصل
سر رشته صبوری را ببین بگذار کوری را		ببین تو حسن حوری را صبوری نبودت مشکل
همه کدیه از این حضرت به سجده و وقفه و رکعت		برای دید این لذت کز او شهوت شود حامل
بفرما صبر یاران را به پندی حرص داران را		بمشنو نفس زاران را مباش از دست حرص آکل
کسی را چون دهی پندی شود حرص تو را بندی		صبوری گرددت قندی پی آجل در این عاجل
ز بی‌چون بین که چون‌ها شد ز بی‌سون بین که سون‌ها شد		ز حلمی بین که خون‌ها شد ز حقی چند گون باطل
حروف تخته کانی بدین تأویل می‌خوانی		خلاصه صبر می‌دانی بر آن تأویل شو عامل
صبوری کن مکن تیزی ز شمس الدین تبریزی		بشر خسپی ملک خیزی که او شاهیست بس مفضل

امروز بحمدالله از دی بترست این دل		امروز در این سودا رنگی دگرست این دل
در زیر درخت گل دی باده همی‌خورد او		از خوردن آن باده زیر و زبرست این دل
از بس که نی عشقت نالید در این پرده		از ذوق نی عشقت همچون شکرست این دل
بند کمرت گشتم ای شهره قبای من		تا بسته بگرد تو همچون کمرست این دل
از پرورش آبت ای بحر حلاوت‌ها		همچون صدفست این تن همچون گهرست این دل
چون خانه هر مؤمن از عشق تو ویران شد		هر لحظه در این شورش بر بام و درست این دل
شمس الحق تبریزی تابنده چو خورشیدست		وز تابش خورشیدش همچون سحرست این دل

چه کارستان که داری اندر این دل		چه بت‌ها می‌نگاری اندر این دل
بهار آمد زمان کشت آمد		کی داند تا چه کاری اندر این دل
حجاب عزت ار بستی ز بیرون		به غایت آشکاری اندر این دل
در آب و گل فروشد پای طالب		سرش را می‌بخاری اندر این دل
دل از افلاک اگر افزون نبودی		نکردی مه سواری اندر این دل
اگر دل نیستی شهر معظم		نکردی شهریاری اندر این دل
عجایب بیشه‌ای آمد دل ای جان		که تو میر شکاری اندر این دل
ز بحر دل هزاران موج خیزد		چو جوهرها بیاری اندر این دل
خمش کردم که در فکرت نگنجد		چو وصف دل شماری اندر این دل

صد هزاران همچو ما غرقه در این دریای دل		تا چه باشد عاقبتشان وای دل ای وای دل
گر امان خواهی امانی ندهدت آن بی‌امان		می‌کشد جان را از این گل تا به سربالای دل
هر نواحی فوج فوج اندر گوی یا پشته‌ای		گاه پشته گاه گو از چیست از غوغای دل
قلزم روحست دل یا کشتی نوحست دل		موج موج خون فراز جوشش و گرمای دل
شور می نوشان نگر وان نور خاموشان نگر		جملگی سر گشت آن کو مرد اندر پای دل
گرد ما در می‌پری ای رشک ماه و مشتری		آمدی تا دل بری ای قاف و ای عنقای دل
ای که کالیوه بگشتی در جهان با پر جان		هیچ دیدی شیوه‌ای تو لایق سودای دل

شتران مست شدستند ببین رقص جمل		ز اشتر مست که جوید ادب و علم و عمل
علم ما داده او و ره ما جاده او		گرمی ما دم گرمش نه ز خورشید حمل
دم او جان دهدت روز نفخت بپذیر		کار او کن فیکون‌ست نه موقوف علل
ما در این ره همه نسرین و قرنفل کوبیم		ما نه زان اشتر عامیم که کوبیم وحل
شتران وحلی بسته این آب و گلند		پیش جان و دل ما آب و گلی را چه محل
ناقه الله بزاده به دعای صالح		جهت معجزه دین ز کمرگاه جبل
هان و هان ناقه حقیم تعرض مکنید		تا نبرد سرتان را سر شمشیر اجل
سوی مشرق نرویم و سوی مغرب نرویم		تا ابد گام زنان جانب خورشید ازل
هله بنشین تو بجنبان سر و می‌گوی بلی		شمس تبریز نماید به تو اسرار غزل

تو مرا می بده و مست بخوابان و بهل		چون رسد نوبت خدمت نشوم هیچ خجل
چو گه خدمت شه آید من می‌دانم		گر ز آب و گلم ای دوست نیم پای به گل
در نمازش چو خروسم سبک و وقت شناس		نه چو زاغم که بود نعره او وصل گسل
من ز راز خوش او یک دو سخن خواهم گفت		دل من دار دمی ای دل تو بی‌غش و غل
لذت عشق بتان را ز زحیران مطلب		صبح کاذب بود این قافله را سخت مضل
من بحل کردم ای جان که بریزی خونم		ور نریزی تو مرا مظلمه داری نه بحل
پس خمش کردم و با چشم و به ابرو گفتم		سخنانی که نیاید به زبان و به سجل
گر چه آن فهم نکردی تو ولی گرم شدی		هله گرمی تو بیفزا چه کنی جهد مقل
سردی از سایه بود شمس بود روشن و گرم		فانی طلعت آن شمس شو ای سرد چو ظل
تا درآمد بت خوبم ز در صومعه مست		چند قندیل شکستم پی آن شمع چگل
شمس تبریز مگر ماه ندانست حقت		که گرفتار شدست او به چنین علت سل

رفت عمرم در سر سودای دل		وز غم دل نیستم پروای دل
دل به قصد جان من برخاسته		من نشسته تا چه باشد رای دل
دل ز حلقه دین گریزد زانک هست		حلقه زلفین خوبان جای دل
گرد او گردم که دل را گرد کرد		کو رسد فریادم از غوغای دل
خواب شب بر چشم خود کردم حرام		تا ببینم صبحدم سیمای دل
قد من همچون کمان شد از رکوع		تا ببینم قامت و بالای دل
آن جهان یک تابش از خورشید دل		وین جهان یک قطره از دریای دل
لب ببند ایرا به گردون می‌رسد		بی‌زبان هیهای دل هیهای دل

سوی آن سلطان خوبان الرحیل		سوی آن خورشید جانان الرحیل
کاروان بس گران آهنگ کرد		هین سبکتر ای گرانان الرحیل
سوی آن دریای مردی و بقا		مردوار ای مردمان هان الرحیل
آفتاب روی شه عالم گرفت		صبح شد ای پاسبانان الرحیل
همچو مرغان خلیلی سوی سر		زانک بی‌سر نیست سامان الرحیل
سوی اصل خویش یعنی بحر جان		جمع یاران همچو باران الرحیل
ای شده بگلربگان ملک غیب		کمترینه عاشق قان الرحیل
خانه و فرزند و بستر ترک کن		اسپ و استر زین و پالان الرحیل
پیش شمس الدین تبریزی شاه		خاک بی‌جان گشته با جان الرحیل

امروز روز شادی و امسال سال گل		نیکوست حال ما که نکو باد حال گل
گل را مدد رسید ز گلزار روی دوست		تا چشم ما نبیند دیگر زوال گل
مستست چشم نرگس و خندان دهان باغ		از کر و فر و رونق و لطف و کمال گل
سوسن زبان گشاده و گفته به گوش سرو		اسرار عشق بلبل و حسن خصال گل
جامه دران رسید گل از بهر داد ما		زان می‌دریم جامه به بوی وصال گل
گل آن جهانیست نگنجد در این جهان		در عالم خیال چه گنجد خیال گل
گل کیست قاصدیست ز بستان عقل و جان		گل چیست رقعه ایست ز جاه و جمال گل
گیریم دامن گل و همراه گل شویم		رقصان همی‌رویم به اصل و نهال گل
اصل و نهال گل عرق لطف مصطفاست		زان صدر بدر گردد آن جا هلال گل
زنده کنند و باز پر و بال نو دهند		هر چند برکنید شما پر و بال گل
مانند چار مرغ خلیل از پی فنا		در دعوت بهار ببین امتثال گل
خاموش باش و لب مگشا خواجه غنچه وار		می‌خند زیر لب تو به زیر ظلال گل

تا نزند آفتاب خیمه نور جلال		حلقه مرغان روز کی بزند پر و بال
از نظر آفتاب گشت زمین لاله زار		خانه نشستن کنون هست وبال وبال
تیغ کشید آفتاب خون شفق را بریخت		خون هزاران شفق طلعت او را حلال
چشم گشا عاشقا بر فلک جان ببین		صورت او چون قمر قامت من چون هلال
عرضه کند هر دمی ساغر جام بقا		شیشه شده من ز لطف ساغر او مال مال
چشم پر از خواب بود گفتم شاها شبست		گفت که با روی من شب بود اینک محال
تا که کبود است صبح روز بود در گمان		چونک بشد نیم روز نیست دگر قیل و قال
تیز نظر کن تو نیز در رخ خورشید جان		وز نظر من نگر تا تو ببینی جمال
در لمع قرص او صورت شه شمس دین		زینت تبریز کوست سعد مبارک به فال

چشم تو با چشم من هر دم بی‌قیل و قال		دارد در درس عشق بحث و جواب و سؤال
گاه کند لاغرم همچو لب ساغرم		گاه کند فربهم تا نروم در جوال
چون کشدم سوی طوی من بکشم گوش شیر		چونک نهان کرد روی ناله کنم از شغال
چون نگرم سوی نقش گوید ای بت پرست		چشم نهم سوی مال او دهدم گوشمال
گویمش ای آفتاب بر همه دل‌ها بتاب		جمله جهان ذره‌ها نور خوشت را عیال
سر بزن ای آفتاب از پس کوه سحاب		هر نظری را نما بی‌سخنی شرح حال
بازمگیر آب پاک از جگر شوره خاک		منع مکن از جلال پرتو نور جلال
جلوه چو شد نور ما آن ملک نورها		نور شود جمله روح عقل شود بی‌عقال
ای که میش خورده‌ای از چه تو پژمرده‌ای		باغ رخش دیده‌ای باز گشا پر و بال
باز سرم گشت مست هیچ مگو دست دست		باقی این بایدت رو شب و فردا تعال

شد پی این لولیان در حرم ذوالجلال		چشمه و سبزه مقام شوخی و دزدی حلال
رهزنی آن کس کند کو نشناسد رهی		خانه دغل او بود کو نشناسد جمال
اهل جهان عنکبوت صید همه خرمگس		هیچ از ایشان مگو تام نگیرد ملال
دزد نهان خانه را شاهد و غماز کیست		چهره چون زعفران اشک چو آب زلال
اشک چرا می‌دود تا بکشد آتشی		زرد چرا می‌شود تا بکند وصف حال
اشک و رخ عاشقان می‌کشدت که بیا		پیشگه عشق رو خیز ز صف نعال
زردی رخ آینه‌ست سرخی معشوق را		اشک رقم می‌کشد بر صحف خط و خال
این همه خوبی و کش بر رخ خاک حبش		تافته از ماه غیب پرتو نور کمال
صبر کن این یک دو روز با همه فر و فروز		بازرود سوی اصل بازکند اتصال

چند از این قیل و قال عشق پرست و ببال		تا تو بمانی چو عشق در دو جهان بی‌زوال
چند کشی بار هجر غصه و تیمار هجر		خاصه که منقار هجر کند تو را پر و بال
آه ز نفس فضول آه ز ضعف عقول		آه ز یار ملول چند نماید ملال
آن که همی‌خوانمش عجز نمی‌دانمش		تا که بترسانمش از ستم و از وبال
جمله سؤال و جواب زوست منم چون رباب		می‌زندم او شتاب زخمه که یعنی بنال
یک دم بانگ نجات یک دم آواز مات		می‌زند آن خوش صفات بر من و بر وصف حال
تصلح میزاننا تحسن الحاننا		تذهب احزاننا انت شدید المحال

چگونه برنپرد جان چو از جناب جلال		خطاب لطف چو شکر به جان رسد که تعال
در آب چون نجهد زود ماهی از خشکی		چو بانگ موج به گوشش رسد ز بحر زلال
چرا ز صید نپرد به سوی سلطان باز		چو بشنود خبر ارجعی ز طبل و دوال
چرا چو ذره نیاید به رقص هر صوفی		در آفتاب بقا تا رهاندش ز زوال
چنان لطافت و خوبی و حسن و جان بخشی		کسی از او بشکیبد زهی شقا و ضلال
بپر بپر هله ای مرغ سوی معدن خویش		که از قفس برهید و باز شد پر و بال
ز آب شور سفر کن به سوی آب حیات		رجوع کن به سوی صدر جان ز صف نعال
برو برو تو که ما نیز می‌رسیم ای جان		از این جهان جدایی بدان جهان وصال
چو کودکان هله تا چند ما به عالم خاک		کنیم دامن خود پر ز خاک و سنگ و سفال
ز خاک دست بداریم و بر سما پریم		ز کودکی بگریزیم سوی بزم رجال
مبین که قالب خاکی چه در جوالت کرد		جوال را بشکاف و برآر سر ز جوال
به دست راست بگیر از هوا تو این نامه		نه کودکی که ندانی یمین خود ز شمال
بگفت پیک خرد را خدا که پا بردار		بگفت دست اجل را که گوش حرص بمال
ندا رسید روان را روان شو اندر غیب		منال و گنج بگیر و دگر ز رنج منال
تو کن ندا و تو آواز ده که سلطانی		تو راست لطف جواب و تو راست علم سؤال

تو را سعادت بادا در آن جمال و جلال		هزار عاشق اگر مرد خون مات حلال
به یک دمم بفروزی به یک دمم بکشی		چو آتشیم به پیش تو ای لطیف خصال
دل آب و قالب کوزه‌ست و خوف بر کوزه		چو آب رفت به اصلش شکسته گیر سفال
تو را چگونه فریبم چه در جوال کنم		که اصل مکر تویی و چراغ هر محتال
تو در جوال نگنجی و دام را بدری		که دیده است که شیری رود درون جوال
نه گربه‌ای که روی در جوال و بسته شوی		که شیر پیش تو بر ریگ می‌زند دنبال
هزار صورت زیبا بروید از دل و جان		چو ابر عشق تو بارید در بی‌امثال
مثال آنک ببارد ز آسمان باران		چو قبه قبه شود جوی و حوض و آب زلال
چه قبه قبه کز آن قبه‌ها برون آیند		گل و بنفشه و نسرین و سنبل چو هلال
بگویمت که از این‌ها کیان برون آیند		شنودم از تکشان بانگ ژغرغ خلخال
ردای احمد مرسل بگیر ای عاشق		صلای عشق شنو هر دم از روان بلال
بهل مرا که بگوییم عجایبت ای عشق		دری گشایم در غیب خلق را ز مقال
همه چو کوس و چو طبلیم دل تهی پیشت		برآوریم فغان چون زنی تو زخم دوال
چگونه طبل نپرد بپر کرمنا		که باشدش چو تو سلطان زننده و طبال
خود آفتاب جهانی تو شمس تبریزی		ولی مدام نه آن شمس کو رسد به زوال

دو چشم اگر بگشادی به آفتاب وصال		برآ به چرخ حقایق دگر مگو ز خیال
ستاره‌ها بنگر از ورای ظلمت و نور		چو ذره رقص کنان در شعاع نور جلال
اگر چه ذره در آن آفتاب درنرسد		ولی ز تاب شعاعش شوند نور خصال
هر آن دلی که به خدمت خمید چون ابرو		گشاد از نظرش صد هزار چشم کمال
دهان ببند ز حال دلم که با لب دوست		خدای داند کو را چه واقعه‌ست و چه حال
مکن اشارت سوی دلم که دل آن نیست		مپر به سوی همایان شه بدان پر و بال
جراحت همه را از نمک بود فریاد		مرا فراق نمک‌هاش شد وبال وبال
چو ملک گشت وصالت ز شمس تبریزی		نماند حیله حال و نه التفات به قال

اگر درآید ناگه صنم زهی اقبال		چو در بتان زند آتش بتم زهی اقبال
چنانک دی ز جمالش هزار توبه شکست		اگر رسد عجب امروز هم زهی اقبال
نشسته‌اند در اومید او قطار قطار		اگر ز لطف نماید کرم زهی اقبال
میان لشکر هجران که تیغ در تیغست		سپاه وصل برآرد علم زهی اقبال
هزار گل بنماید که خار مست شود		هزار خنده برآرد ز غم زهی اقبال
به رغم حرص شکم خوار خوان نهد با دل		هزار کاسه کشد بی‌شکم زهی اقبال
چو عشق دست برآرد سبک شود قالب		دود بگرد فلک بی‌قدم زهی اقبال
چو صبحدم برسد شاه شمس تبریزی		چو آفتاب جهان بی‌حشم زهی اقبال

پیام کرد مرا بامداد بحر عسل		که موج موج عسل بین به چشم خلق غزل
به روزه دار نیاید ز آب جز بانگی		ولیک عاقبت آن بانگ هم رسد به عمل
سماع شرفه آبست و تشنگان در رقص		حیات یابی از این بانگ آب اقل اقل
بگوید آب ز من رسته‌ای به من آیی		به آخر آن جا آیی که بوده‌ای اول
به جان و سر که از این آب بر سر ار ریزد		هزار طره بروید ز مشک بر سر کل
شراب خوار که نامیخت با شراب این آب		کشد خمار پیاپی تو باش لاتعجل

به گوش دل پنهانی بگفت رحمت کل		که هر چه خواهی می‌کن ولی ز ما مسکل
تو آن ما و من آن تو همچو دیده و روز		چرا روی ز بر من به هر غلیظ و عتل
بگفت دل که سکستن ز تو چگونه بود		چگونه بی ز دهلزن کند غریو دهل
همه جهان دهلند و تویی دهلزن و بس		کجا روند ز تو چونک بسته است سبل
جواب داد که خود را دهل شناس و مباش		گهی دهلزن و گاهی دهل که آرد ذل
نجنبد این تن بیچاره تا نجنبد جان		که تا فرس بنجنبد بر او نجنبد جل
دل تو شیر خدایست و نفس تو فرس است		چنان که مرکب شیر خدای شد دلدل
چو درخور تک دلدل نبود عرصه عقل		ز تنگنای خرد تاخت سوی عرصه قل
تو را و عقل تو را عشق و خارخار چراست		که وقت شد که بروید ز خار تو آن گل
از این غم ار چه ترش روست مژده‌ها بشنو		که گر شبی سحر آمد وگر خماری مل
ز آه آه تو جوشید بحر فضل اله		مسافر امل تو رسید تا آمل
دمی رسید که هر شوق از او رسد به مشوق		شهی رسید کز او طوق می شود هر غل
حطام داد از این جیفه دایه تبدیل		در آفتاب فکنده‌ست ظل حق غلغل
از این همه بگذر بی‌گه آمدست حبیب		شبم یقین شب قدرست قل للیلی طل
چو وحی سر کند از غیب گوش آن سر باش		از آنک اذن من الراس گفت صدر رسل
تو بلبل چمنی لیک می توانی شد		به فضل حق چمن و باغ با دو صد بلبل
خدای را بنگر در سیاست عالم		عقول را بنگر در صناعت انمل
چو مست باشد عاشق طمع مکن خمشی		چو نان رسد به گرسنه مگو که لاتأکل
ز حرف بگذر و چون آب نقش‌ها مپذیر		که حرف و صوت ز دنیاست و هست دنیا پل

ز خود شدم ز جمال پر از صفا ای دل		بگفتمش که زهی خوبی خدا ای دل
غلام تست هزار آفتاب و چشم و چراغ		ز پرتو تو ظلالست جان‌ها ای دل
نهایتیست که خوبی از آن گذر نکند		گذشت حسن تو از حد و منتها ای دل
پری و دیو به پیش تو بسته‌اند کمر		ملک سجود کند و اختر و سما ای دل
کدام دل که بر او داغ بندگی تو نیست		کدام داغ غمی کش نه‌ای دوا ای دل
به حکم تست همه گنج‌های لم یزلی		چه گنج‌ها که نداری تو در فنا ای دل
نظر ز سوختگان وامگیر کز نظرت		چه کوثرست و دوا دفع سوز را ای دل
بگفتم این مه ماند به شمس تبریزی		بگفت دل که کجایست تا کجا ای دل

باده ده ای ساقی جان باده بی‌درد و دغل		کار ندارم جز از این گر بزیم تا به اجل
هات حبیبی سکرا لا بفتور و کسل		یقطع عن شاربه کل ملال و فشل
باده چو زر ده که زرم ساغر پر ده که نرم		غرقه مقصود شدی تا چه کنی علم و عمل
اصبح قلبی سهرا من سکر مفتخرا		ان کذب الیوم صدق ان ظلم الیوم عدل
ای قدح امروز تو را طاق و طرنبیست بیا		باده خنب ملکی داده حق عز و جل
طفت به معتمرا فزت به مفتخرا		من سقی الیوم کذی جمله ما دام حصل
مست و خوشی خواجه حسن نی نی چنان مست که من		کیسه زر مست کند لیک نه چون جام ازل
لواء نا مرتفع و شملنا مجتمع		و روحنا کما تری فی درجات و دول
توبه ما جان عمو توبه ماهیست ز جو		از دل و جان توبه کند هیچ تن ای شیخ اجل
عشقک قد جادلنا ثم عدا جادلنا		من سکر مفتضح شاربه حیث دخل
بحر که مسجور بود تلخ بود شور بود		در دل ماهی روشش به بود از قند و عسل
یا اسدا عن لنا فنعم ما سن لنا		حبک قد حببنا فاعف لنا کل زلل
بس بود ای مست خمش جان ز بدن رست خمش		باده ستان که دگران عربده دارند و جدل
اسکت یا صاح کفی واعف عفا الله عفا		هات رحیقا به صفا قد وصل الوصل وصل

عمرک یا واحدا فی درجات الکمال		قد نزل الهم بی یا سندی قم تعال
چند از این قیل و قال عشق پرست و ببال		تا تو بمانی چو عشق در دو جهان بی‌زوال
یا فرجی مونسی یا قمر المجلس		وجهک بدر تمام ریقک خمر حلال
چند کشی بار هجر غصه و تیمار هجر		خاصه که منقار هجر کند تو را پر و بال
روحک بحر الوفا لونک لمع الصفا		عمرک لو لا التقی قلت ایا ذا الجلال
آه ز نفس فضول آه ز ضعف عقول		آه ز یار ملول چند نماید ملال
تطرب قلب الوری تسکرهم بالهوی		تدرک ما لا یری انت لطیف الخیال
آنک همی‌خوانمش عجز نمی‌دانمش		تا که بترسانمش از ستم و از وبال
تدخل ارواحهم تسکر اشباحهم		تجلسهم مجلسا فیه کؤوس ثقال
جمله سؤال و جواب زوست و منم چون رباب		می زندم او شتاب زخمه که یعنی بنال
تصلح میزاننا تحسن الحاننا		تذهب احزاننا انت شدید المحال
یک دم آواز مات یک دم بانگ نجات		می زند آن خوش صفات بر من و بر وصف حال

لجکنن اغلن هی بزه کلکل		دغدن دغدا هی کزه کلکل
آی بکی سنسن کن بکی سنسن		بی‌مزه کلمه بامزه کلکل
لذ لحبی من حرکاتی		ارسل کنزا للصدقات
خلص روحی من هفواتی		اعتق قلبی من شبکاتی
رفتم آن جا لنگان لنگان		شربت خوردم پنگان پنگان
دیدم آن جا قومی شنگان		گشته ز ساغر خیره و دنگان
صورت عشقی صاحب مخزن		شوخ جهانی رندی و رهزن
آتش جان را سنگی و آهن		هر که نه عاشق ریشش برکن
یا رحمونا منه صبونا		یا رهبونا عز علینا
صدر صدور جاء الینا		بدر بدور بات لدینا
دنب خری تو ای خر ملعون		نی کم گردی نی شوی افزون
ای دل و جانم از کژی تو		وز فن و مکرت خسته و پرخون
لاح صباحی طیب حالی		جاء ربیعی هب شمالی
خصب غصنی ماء زلالی		اسکر قلبی خمر وصال

کجکنن اغلن اودیا کلکل		یوک بلمسک دغدغ کز کل
ای سر مستان ای شه مقبل		مکرم و مشفق پردل و بی‌دل
اول ججکی کم یازده بلدک		کمیه ورما خصمنا ور کل
سلسله بنگر گر بکشندت		جذب الهی کردت مقبل
نبود این هم بی‌سر و معنی		هر متحول بی‌ز محول

ایها النور فی الفؤاد تعال		غایه الجد و المراد تعال
انت تدری حیاتنا بیدیک		لا تضیق علی العباد تعال
ایها العشق ایها المعشوق		حل عن الصد و العناد تعال
یا سلیمان ذی الهداهد لک		فتفقد بالافتقاد تعال
ایها السابق الذی سبقت		منک مصدوقه الوداد تعال
فمن الهجر ضجت الارواح		انجر العود یا معاد تعال
استر العیب و ابذل المعروف		هکذا عاده الجواد تعال
چه بود پارسی تعال بیا		یا بیا یا بده تو داد تعال
چون بیایی زهی گشاد و مراد		چون نیایی زهی کساد تعال
ای گشاد عرب قباد عجم		تو گشایی دلم به یاد تعال
ای درونم تعال گویان تو		وی ز بود تو بود و باد تعال
طفت فیک البلاد یا قمرا		بی‌محیطا و بالبلاد تعال
انت کالشمس اذ دنت و نأت		یا قریبا علی العباد تعال

یا منیر البدر قد اوضحت بالبلبال بال		بالهوی زلزلتنی و العقل فی الزلزال زال
کم انادی انظر و نقتبس من نورکم		قد رجعنا جانبا من طور انوار الجلال
من رآی نورا انیسا یملا الدنیا هوی		للسری منه جمال للعدی منه ملال
کل امر منه حق مستحق نافذ		ینفع الامراض طرا ینجلی منه الکلال
من شکا مغلاق باب فلینل مفتاحه		من شکا ضر الظما فلیستقی الماء الزلال
لیس ذا اسماء صفر باطل سمیته		دعوه التحقیق حال خدعه الدنیا محال
حبذا اسواق اشواق ربت ارباجها		حبذا نور یکون الشمس فیه کالهلال
ما علیکم لو سهرتم لیله الف الهوی		ربما تلقون ضیفا تعرفوا لیل الرحال
یا محبا قم تنادم فالمحب لا ینام		یا نعوسا قم تفرج حسن ربات الحجال
دولتش همسایه شد همسایگان را مژده شو		مرغ جان‌ها را ببخشد کر و فرش پر و بال

یا بدیع الحسن قد اوضحت بالبلبال بال		بالهوی زلزلتنی و العقل فی الزلزال زال
قد رجعنا قد رجعنا جانبا من طورکم		انظرونا انظرونا نستقی الماء الزلال
کل شیء منکم عندی لذیذ طیب		منک طابت کل ارض ان ذا سحر حلال

رشاء العشق حبیبی لشرود و مضل		کل قلب لهواه وجد الصبر یصل
سنه الوصل قصیر عجل معتجل		سنه الهجر طویل و مدید و ممل
یملاء الکاس حبیبی و طبیبی و تذر		فعلن مفتعلن او فعلاتن و فعل
ناول الکاس نهارا و جهارا و قحا		لا یخاف رهقا من به محیاک قتل

عمرک یا واحدا فی درجات الکمال		قد نزل الهم بی یا سندی قم تعال
یا فرحی مونسی یا قمر المجلس		وجهک بدر تمام ریقک خمر حلال
روحک بحر الوفا لونک لمع الصفا		عمرک لو لا التقی قلت ایا ذا الجلال
تسکن قلب الوری تسکرهم بالهوی		تدرک ما لا یری انت لطیف الخیال
تسکن ارواحهم تسکر اشباحهم		تجلسهم مجلسا فیه کؤوس ثقال

تعال یا مدد العیش و السرور تعال		تعال یا فرج الهم فاتح الاقفال
لقاء وجهک فی الهم فالق الاصباح		سقا جودک فی الفقر منتهی الاقبال
تعال انک عیسی فاحی موتانا		تعال و ادفع عنا خدیعه الدجال
تعال انک داوود فاتخذ زردا		تصون مهجتنا من اصابه الانصال
تعال انک موسی تشق بحر ردی		لکی تغرق فرعون سییء الافعال
تعال انک نوح و نحن فی الطوفان		اما سفینه نوح تعد للاهوال
فهم صفاتک لکن تصورت بشرا		فکم لفضلک امثالهم بلا امثال
یحیل طالب دنیا وجودک الاعلی		و فی وجودک دنیاه باطل و محال

آمد بهار ای دوستان منزل سوی بستان کنیم		گرد غریبان چمن خیزید تا جولان کنیم
امروز چون زنبورها پران شویم از گل به گل		تا در عسل خانه جهان شش گوشه آبادان کنیم
آمد رسولی از چمن کاین طبل را پنهان مزن		ما طبل خانه عشق را از نعره‌ها ویران کنیم
بشنو سماع آسمان خیزید ای دیوانگان		جانم فدای عاشقان امروز جان افشان کنیم
زنجیرها را بردریم ما هر یکی آهنگریم		آهن گزان چون کلبتین آهنگ آتشدان کنیم
چون کوره آهنگران در آتش دل می دمیم		کآهن دلان را زین نفس مستعمل فرمان کنیم
آتش در این عالم زنیم وین چرخ را برهم زنیم		وین عقل پابرجای را چون خویش سرگردان کنیم
کوبیم ما بی‌پا و سر گه پای میدان گاه سر		ما کی به فرمان خودیم تا این کنیم و آن کنیم
نی نی چو چوگانیم ما در دست شه گردان شده		تا صد هزاران گوی را در پای شه غلطان کنیم
خامش کنیم و خامشی هم مایه دیوانگیست		این عقل باشد کآتشی در پنبه پنهان کنیم

ای عاشقان ای عاشقان پیمانه را گم کرده‌ام		زان می که در پیمانه‌ها اندرنگنجد خورده‌ام
مستم ز خمر من لدن رو محتسب را غمز کن		مر محتسب را و تو را هم چاشنی آورده‌ام
ای پادشاه صادقان چون من منافق دیده‌ای		با زندگانت زنده‌ام با مردگانت مرده‌ام
با دلبران و گلرخان چون گلبنان بشکفته‌ام		با منکران دی صفت همچون خزان افسرده‌ام
ای نان طلب در من نگر والله که مستم بی‌خبر		من گرد خنبی گشته‌ام من شیره‌ای افشرده‌ام
مستم ولی از روی او غرقم ولی در جوی او		از قند و از گلزار او چون گلشکر پرورده‌ام
روزی که عکس روی او بر روی زرد من فتد		ماهی شوم رومی رخی گر زنگی نوبرده‌ام
در جام می آویختم اندیشه را خون ریختم		با یار خود آمیختم زیرا درون پرده‌ام
آویختم اندیشه را کاندیشه هشیاری کند		ز اندیشه بیزاری کنم ز اندیشه‌ها پژمرده‌ام
دوران کنون دوران من گردون کنون حیران من		در لامکان سیران من فرمان ز قان آورده‌ام
در جسم من جانی دگر در جان من قانی دگر		با آن من آنی دگر زیرا به آن پی برده‌ام
گر گویدم بی‌گاه شد رو رو که وقت راه شد		گویم که این با زنده گو من جان به حق بسپرده‌ام
خامش که بلبل باز را گفتا چه خامش کرده‌ای		گفتا خموشی را مبین در صید شه صدمرده‌ام

این بار من یک بارگی در عاشقی پیچیده‌ام		این بار من یک بارگی از عافیت ببریده‌ام
دل را ز خود برکنده‌ام با چیز دیگر زنده‌ام		عقل و دل و اندیشه را از بیخ و بن سوزیده‌ام
ای مردمان ای مردمان از من نیاید مردمی		دیوانه هم نندیشد آن کاندر دل اندیشیده‌ام
دیوانه کوکب ریخته از شور من بگریخته		من با اجل آمیخته در نیستی پریده‌ام
امروز عقل من ز من یک بارگی بیزار شد		خواهد که ترساند مرا پنداشت من نادیده‌ام
من خود کجا ترسم از او شکلی بکردم بهر او		من گیج کی باشم ولی قاصد چنین گیجیده‌ام
از کاسهٔ استارگان وز خون گردون فارغم		بهر گدارویان بسی من کاسه‌ها لیسیده‌ام
من از برای مصلحت در حبس دنیا مانده‌ام		حبس از کجا من از کجا مال که را دزدیده‌ام
در حبس تن غرقم به خون وز اشک چشم هر حرون		دامان خون آلود را در خاک می مالیده‌ام
مانند طفلی در شکم من پرورش دارم ز خون		یک بار زاید آدمی من بارها زاییده‌ام
چندانک خواهی درنگر در من که نشناسی مرا		زیرا از آن کم دیده‌ای من صدصفت گردیده‌ام
در دیده من اندرآ وز چشم من بنگر مرا		زیرا برون از دیده‌ها منزلگهی بگزیده‌ام
تو مست مست سرخوشی من مست بی‌سر سرخوشم		تو عاشق خندان لبی من بی‌دهان خندیده‌ام
من طرفه مرغم کز چمن با اشتهای خویشتن		بی‌دام و بی‌گیرنده‌ای اندر قفس خیزیده‌ام
زیرا قفس با دوستان خوشتر ز باغ و بوستان		بهر رضای یوسفان در چاه آرامیده‌ام
در زخم او زاری مکن دعوی بیماری مکن		صد جان شیرین داده‌ام تا این بلا بخریده‌ام
چون کرم پیله در بلا در اطلس و خز می روی		بشنو ز کرم پیله هم کاندر قبا پوسیده‌ام
پوسیده‌ای در گور تن رو پیش اسرافیل من		کز بهر من در صور دم کز گور تن ریزیده‌ام
نی نی چو باز ممتحن بردوز چشم از خویشتن		مانند طاووسی نکو من دیبه‌ها پوشیده‌ام
پیش طبیبش سر بنه یعنی مرا تریاق ده		زیرا در این دام نزه من زهرها نوشیده‌ام
تو پیش حلوایی جان شیرین و شیرین جان شوی		زیرا من از حلوای جان چون نیشکر بالیده‌ام
عین تو را حلوا کند به زانک صد حلوا دهد		من لذت حلوای جان جز از لبش نشنیده‌ام
خاموش کن کاندر سخن حلوا بیفتد از دهن		بی گفت مردم بو برد زان سان که من بوییده‌ام
هر غوره‌ای نالان شده کای شمس تبریزی بیا		کز خامی و بی‌لذتی در خویشتن چغزیده‌ام

هان ای طبیب عاشقان دستی فروکش بر برم		تا بخت و رخت و تخت خود بر عرش و کرسی بر برم
بر گردن و بر دست من بربند آن زنجیر را		افسون مخوان ز افسون تو هر روز دیوانه ترم
خواهم که بدهم گنج زر تا آن گواه دل بود		گر چه گواهی می‌دهد رخسارهٔ همچون زرم
ور تو گواهان مرا رد می کنی ای پرجفا		ای قاضی شیرین قضا باری فروخوان محضرم
بی‌لطف و دلداری تو یا رب چه می لرزد دلم		در شوق خاک پای تو یا رب چه می گردد سرم
پیشم نشین پیشم نشان ای جان جان جان جان		پر کن دلم گر کشتیم بیخم ببر گر لنگرم
گه در طواف آتشم گه در شکاف آتشم		باد آهن دل سرخ رو از دمگه آهنگرم
هر روز نو جامی دهد تسکین و آرامی دهد		هر روز پیغامی دهد این عشق چون پیغامبرم
در سایه‌ات تا آمدم چون آفتابم بر فلک		تا عشق را بنده شدم خاقان و سلطان سنجرم
ای عشق آخر چند من وصف تو گویم بی‌دهن		گه بلبلم گه گلبنم گه خضرم و گه اخضرم

ای عاشقان ای عاشقان من خاک را گوهر کنم		وی مطربان ای مطربان دف شما پر زر کنم
ای تشنگان ای تشنگان امروز سقایی کنم		وین خاکدان خشک را جنت کنم کوثر کنم
ای بی‌کسان ای بی‌کسان جاء الفرج جاء الفرج		هر خسته غمدیده را سلطان کنم سنجر کنم
ای کیمیا ای کیمیا در من نگر زیرا که من		صد دیر را مسجد کنم صد دار را منبر کنم
ای کافران ای کافران قفل شما را وا کنم		زیرا که مطلق حاکمم مؤمن کنم کافر کنم
ای بوالعلا ای بوالعلا مومی تو اندر کف ما		خنجر شوی ساغر کنم ساغر شوی خنجر کنم
تو نطفه بودی خون شدی وانگه چنین موزون شدی		سوی من آ ای آدمی تا زینت نیکوتر کنم
من غصه را شادی کنم گمراه را هادی کنم		من گرگ را یوسف کنم من زهر را شکر کنم
ای سردهان ای سردهان بگشاده‌ام زان سر دهان		تا هر دهان خشک را جفت لب ساغر کنم
ای گلستان ای گلستان از گلستانم گل ستان		آن دم که ریحان‌هات را من جفت نیلوفر کنم
ای آسمان ای آسمان حیرانتر از نرگس شوی		چون خاک را عنبر کنم چون خار را عبهر کنم
ای عقل کل ای عقل کل تو هر چه گفتی صادقی		حاکم تویی حاتم تویی من گفت و گو کمتر کنم

بازآمدم چون عید نو تا قفل زندان بشکنم		وین چرخ مردم خوار را چنگال و دندان بشکنم
هفت اختر بی‌آب را کاین خاکیان را می خورند		هم آب بر آتش زنم هم بادهاشان بشکنم
از شاه بی‌آغاز من پران شدم چون باز من		تا جغد طوطی خوار را در دیر ویران بشکنم
ز آغاز عهدی کرده‌ام کاین جان فدای شه کنم		بشکسته بادا پشت جان گر عهد و پیمان بشکنم
امروز همچون آصفم شمشیر و فرمان در کفم		تا گردن گردن کشان در پیش سلطان بشکنم
روزی دو باغ طاغیان گر سبز بینی غم مخور		چون اصل‌های بیخشان از راه پنهان بشکنم
من نشکنم جز جور را یا ظالم بدغور را		گر ذره‌ای دارد نمک گیرم اگر آن بشکنم
هر جا یکی گویی بود چوگان وحدت وی برد		گویی که میدان نسپرد در زخم چوگان بشکنم
گشتم مقیم بزم او چون لطف دیدم عزم او		گشتم حقیر راه او تا ساق شیطان بشکنم
چون در کف سلطان شدم یک حبه بودم کان شدم		گر در ترازویم نهی می دان که میزان بشکنم
چون من خراب و مست را در خانه خود ره دهی		پس تو ندانی این قدر کاین بشکنم آن بشکنم
گر پاسبان گوید که هی بر وی بریزم جام می		دربان اگر دستم کشد من دست دربان بشکنم
چرخ ار نگردد گرد دل از بیخ و اصلش برکنم		گردون اگر دونی کند گردون گردان بشکنم
خوان کرم گسترده‌ای مهمان خویشم برده‌ای		گوشم چرا مالی اگر من گوشهٔ نان بشکنم
نی نی منم سرخوان تو سرخیل مهمانان تو		جامی دو بر مهمان کنم تا شرم مهمان بشکنم
ای که میان جان من تلقین شعرم می کنی		گر تن زنم خامش کنم ترسم که فرمان بشکنم
از شمس تبریزی اگر باده رسد مستم کند		من لاابالی وار خود استون کیوان بشکنم

کاری ندارد این جهان تا چند گل کاری کنم		حاجت ندارد یار من تا که منش یاری کنم
من خاک تیره نیستم تا باد بر بادم دهد		من چرخ ازرق نیستم تا خرقه زنگاری کنم
دکان چرا گیرم چو او بازار و دکانم بود		سلطان جانم پس چرا چون بنده جانداری کنم
دکان خود ویران کنم دکان من سودای او		چون کان لعلی یافتم من چون دکانداری کنم
چون سرشکسته نیستم سر را چرا بندم بگو		چون من طبیب عالمم بهر چه بیماری کنم
چون بلبلم در باغ دل ننگست اگر جغدی کنم		چون گلبنم در گلشنش حیفست اگر خاری کنم
چون گشته‌ام نزدیک شه از ناکسان دوری کنم		چون خویش عشق او شدم از خویش بیزاری کنم
زنجیر بر دستم نهد گر دست بر کاری نهم		در خنب می غرقم کند گر قصد هشیاری کنم
ای خواجه من جام میم چون سینه را غمگین کنم		شمع و چراغ خانه‌ام چون خانه را تاری کنم
یک شب به مهمان من آ تا قرص مه پیشت کشم		دل را به پیش من بنه تا لطف و دلداری کنم
در عشق اگر بی‌جان شوی جان و جهانت من بسم		گر دزد دستارت برد من رسم دستاری کنم
دل را منه بر دیگری چون من نیابی گوهری		آسان درآ و غم مخور تا منت غمخواری کنم
اخرجت نفسی عن کسل طهرت روحی عن فشل		لا موت الا بالاجل بر مرگ سالاری کنم
شکری علی لذاتها صبری علی آفاتها		یا ساقیی قم هاتها تا عیش و خماری کنم
الخمر ما خمرته و العیش ما باشرته		پخته‌ست انگورم چرا من غوره افشاری کنم
ای مطرب صاحب نظر این پرده می زن تا سحر		تا زنده باشم زنده سر تا چند مرداری کنم
پندار کامشب شب پری یا در کنار دلبری		بی‌خواب شو همچون پری تا من پری داری کنم
قد شیدوا ارکاننا و استوضحوا برهاننا		حمدا علی سلطاننا شیرم چه کفتاری کنم
جاء الصفا زال الحزن شکر الوهاب المنن		ای مشتری زانو بزن تا من خریداری کنم
زان از بگه دف می زنم زیرا عروسی می کنم		آتش زنم اندر تتق تا چند ستاری کنم
زین آسمان چون تتق من گوشه گیرم چون افق		ذوالعرش را گردم قنق بر ملک جباری کنم
الدار من لا دار له و المال من لا مال له		خامش اگر خامش کنی بهر تو گفتاری کنم
با شمس تبریزی اگر همخو و هم استاره‌ام		چون شمس اندر شش جهت باید که انواری کنم

ای با من و پنهان چو دل از دل سلامت می کنم		تو کعبه‌ای هر جا روم قصد مقامت می کنم
هر جا که هستی حاضری از دور در ما ناظری		شب خانه روشن می شود چون یاد نامت می کنم
گه همچو باز آشنا بر دست تو پر می زنم		گه چون کبوتر پرزنان آهنگ بامت می کنم
گر غایبی هر دم چرا آسیب بر دل می زنم		ور حاضری پس من چرا در سینه دامت می کنم
دوری به تن لیک از دلم اندر دل تو روزنیست		زان روزن دزدیده من چون مه پیامت می کنم
ای آفتاب از دور تو بر ما فرستی نور تو		ای جان هر مهجور تو جان را غلامت می کنم
من آینه دل را ز تو این جا صقالی می دهم		من گوش خود را دفتر لطف کلامت می کنم
در گوش تو در هوش تو و اندر دل پرجوش تو		این‌ها چه باشد تو منی وین وصف عامت می کنم
ای دل نه اندر ماجرا می گفت آن دلبر تو را		هر چند از تو کم شود از خود تمامت می کنم
ای چاره در من چاره گر حیران شو و نظاره گر		بنگر کز این جمله صور این دم کدامت می کنم
گه راست مانند الف گه کژ چو حرف مختلف		یک لحظه پخته می شوی یک لحظه خامت می کنم
گر سال‌ها ره می روی چون مهره‌ای در دست من		چیزی که رامش می کنی زان چیز رامت می کنم
ای شه حسام الدین حسن می گوی با جانان که من		جان را غلاف معرفت بهر حسامت می کنم

ای آسمان این چرخ من زان ماه رو آموختم		خورشید او را ذره‌ام این رقص از او آموختم
ای مه نقاب روی او ای آب جان در جوی او		بر رو دویدن سوی او زان آب جو آموختم
گلشن همی‌گوید مرا کاین نافه چون دزدیده‌ای		من شیری و نافه بری ز آهوی هو آموختم
از باغ و از عرجون او وز طره میگون او		اینک رسن بازی خوش همچون کدو آموختم
از نقش‌های این جهان هم چشم بستم هم دهان		تا نقش بندی عجب بی‌رنگ و بو آموختم
دیدم گشاد داد او وان جود و آن ایجاد او		من دادن جان دم به دم زان دادخو آموختم
در خواب بی‌سو می روی در کوی بی‌کو می روی		شش سو مرو وز سو مگو چون غیر سو آموختم

آمد خیال خوش که من از گلشن یار آمدم		در چشم مست من نگر کز کوی خمار آمدم
سرمایه مستی منم هم دایه هستی منم		بالا منم پستی منم چون چرخ دوار آمدم
آنم کز آغاز آمدم با روح دمساز آمدم		برگشتم و بازآمدم بر نقطه پرگار آمدم
گفتم بیا شاد آمدی دادم بده داد آمدی		گفتا بدید و داد من کز بهر این کار آمدم
هم من مه و مهتاب تو هم گلشن و هم آب تو		چندین ره از اشتاب تو بی‌کفش و دستار آمدم
فرخنده نامی ای پسر گر چه که خامی ای پسر		تلخی مکن زیرا که من از لطف بسیار آمدم
خندان درآ تلخی بکش شاباش ای تلخی خوش		گل‌ها دهم گر چه که من اول همه خار آمدم
گل سر برون کرد از درج کالصبر مفتاح الفرج		هر شاخ گوید لاحرج کز صبر دربار آمدم

دی بر سرم تاج زری بنهاده است آن دلبرم		چندانک سیلی می زنی آن می نیفتد از سرم
شاه کله دوز ابد بر فرق من از فرق خود		شب پوش عشق خود نهد پاینده باشد لاجرم
ور سر نماند با کله من سر شوم جمله چو مه		زیرا که بی‌حقه و صدف رخشانتر آید گوهرم
اینک سر و گرز گران می زن برای امتحان		ور بشکند این استخوان از عقل و جان مغزینترم
آن جوز بی‌مغزی بود کو پوست بگزیده بود		او ذوق کی دیده بود از لوزی پیغامبرم
لوزینه پرجوز او پرشکر و پرلوز او		شیرین کند حلق و لبم نوری نهد در منظرم
چون مغز یابی ای پسر از پوست برداری نظر		در کوی عیسی آمدی دیگر نگویی کو خرم
ای جان من تا کی گله یک خر تو کم گیر از گله		در زفتی فارس نگر نی بارگیر لاغرم
زفتی عاشق را بدان از زفتی معشوق او		زیرا که کبر عاشقان خیزد ز الله اکبرم
ای دردهای آه گو اه اه مگو الله گو		از چه مگو از جان گو ای یوسف جان پرورم

هرگز ندانم راندن مستی که افتد بر درم		در خانه گر می باشدم پیشش نهم با وی خورم
مستی که شد مهمان من جان منست و آن من		تاج من و سلطان من تا برنشیند بر سرم
ای یار من وی خویش من مستی بیاور پیش من		روزی که مستی کم کنم از عمر خویشش نشمرم
چون وقف کردستم پدر بر باده‌های همچو زر		در غیر ساقی ننگرم وز امر ساقی نگذرم
چند آزمایم خویش را وین جان عقل اندیش را		روزی که مستم کشتیم روزی که عاقل لنگرم
کو خمر تن کو خمر جان کو آسمان کو ریسمان		تو مست جام ابتری من مست حوض کوثرم
مستی بیاید قی کند مستی زمین را طی کند		این خوار و زار اندر زمین وان آسمان بر محترم
گر مستی و روشن روان امشب مخسب ای ساربان		خاموش کن خاموش کن زین باده نوش ای بوالکرم

ای ساقی روشن دلان بردار سغراق کرم		کز بهر این آورده‌ای ما را ز صحرای عدم
تا جان ز فکرت بگذرد وین پرده‌ها را بردرد		زیرا که فکرت جان خورد جان را کند هر لحظه کم
ای دل خموش از قال او واقف نه‌ای ز احوال او		بر رخ نداری خال او گر چون مهی ای جان عم
خوبی جمال عالمان وان حال حال عارفان		کو دیده کو دانش بگو کو گلستان کو بوی و شم
زان می که او سرکه شود زو ترش رویی کی رود		این می مجو آن می بجو کو جام غم کو جام جم
آن می بیار ای خوبرو کاشکوفه‌اش حکمت بود		کز بحر جان دارد مدد تا درج در شد زو شکم
بر ریز آن رطل گران بر آه سرد منکران		تا سردشان سوزان شود گردد همه لاشان نعم
گر مجسم خالی بدی گفتار من عالی بدی		یا نور شو یا دور شو بر ما مکن چندین ستم
مانند درد دیده‌ای بر دیده برچفسیده‌ای		ای خواجه برگردان ورق ور نه شکستم من قلم
هر کس که هایی می کند آخر ز جایی می کند		شاهی بود یا لشکری تنها نباشد آن علم
خالی نمی‌گردد وطن خالی کن این تن را ز من		مستست جان در آب و گل ترسم که درلغزد قدم
ای شمس تبریزی ببین ما را تو این نعم المعین		ای قوت پا در روش وی صحت جان در سقم

تا من بدیدم روی تو ای ماه و شمع روشنم		هر جا نشینم خرمم هر جا روم در گلشنم
هر جا خیال شه بود باغ و تماشاگه بود		در هر مقامی که روم بر عشرتی بر می تنم
درها اگر بسته شود زین خانقاه شش دری		آن ماه رو از لامکان سر درکند در روزنم
گوید سلام علیک هی آوردمت صد نقل و می		من شاهم و شاهنشهم پرده سپاهان می زنم
من آفتاب انورم خوش پرده‌ها را بردرم		من نوبهارم آمدم تا خارها را برکنم
هر کس که خواهد روز و شب عیش و تماشا و طرب		من قندها را لذتم بادام‌ها را روغنم
گویم سخن را بازگو مردی کرم ز آغاز گو		هین بی‌ملولی شرح کن من سخت کند و کودنم
گوید که آن گوش گران بهتر ز هوش دیگران		صد فضل دارد این بر آن کان جا هوا این جا منم
رو رو که صاحب دولتی جان حیات و عشرتی		رضوان و حور و جنتی زیرا گرفتی دامنم
هم کوه و هم عنقا تویی هم عروه الوثقی تویی		هم آب و هم سقا تویی هم باغ و سرو و سوسنم
افلاک پیشت سر نهد املاک پیشت پر نهد		دل گویدت مومم تو را با دیگران چون آهنم

عشقا تو را قاضی برم کاشکستیم همچون صنم		از من نخواهد کس گوا که شاهدم نی ضامنم
مقضی تویی قاضی تویی مستقبل و ماضی تویی		خشمین تویی راضی تویی تا چون نمایی دم به دم
ای عشق زیبای منی هم من توام هم تو منی		هم سیلی و هم خرمنی هم شادیی هم درد و غم
آن‌ها تویی وین‌ها تویی وزین و آن تنها تویی		وان دشت باپهنا تویی وان کوه و صحرای کرم
شیرینی خویشان تویی سرمستی ایشان تویی		دریای درافشان تویی کان‌های پرزر و درم
عشق سخن کوشی تویی سودای خاموشی تویی		ادراک و بی‌هوشی تویی کفر و هدی عدل و ستم
ای خسرو شاهنشهان ای تختگاهت عقل و جان		ای بی‌نشان با صد نشان ای مخزنت بحر عدم
پیش تو خوبان و بتان چون پیش سوزن لعبتان		زشتش کنی نغزش کنی بردری از مرگ و سقم
هر نقش با نقشی دگر چون شیر بودی و شکر		گر واقفندی نقش‌ها که آمدند از یک قلم
آن کس که آمد سوی تو تا جان دهد در کوی تو		رشک تو گوید که برو لطف تو خواند که نعم
لطف تو سابق می شود جذاب عاشق می شود		بر قهر سابق می شود چون روشنایی بر ظلم
هر زنده‌ای را می کشد وهم خیالی سو به سو		کرده خیالی را کفت لشکرکش و صاحب علم
دیگر خیالی آوری ز اول رباید سروری		آن را اسیر این کنی ای مالک الملک و حشم
هر دم خیالی نو رسد از سوی جان اندر جسد		چون کودکان قلعه بزم گوید ز قسام القسم
خامش کنم بندم دهان تا برنشورد این جهان		چون می نگنجی در بیان دیگر نگویم بیش و کم

بس جهد می کردم که من آیینه نیکی شوم		تو حکم می کردی که من خمخانه سیکی شوم
خمخانه خاصان شدم دریای غواصان شدم		خورشید بی‌نقصان شدم تا طب تشکیکی شوم
نقش ملایک ساختی بر آب و گل افراختی		دورم بدان انداختی کاکسیر نزدیکی شوم
هاروتیی افروختی پس جادویش آموختی		ز آنم چنین می سوختی تا شمع تاریکی شوم
ترکی همه ترکی کند تاجیک تاجیکی کند		من ساعتی ترکی شوم یک لحظه تاجیکی شوم
گه تاج سلطانان شوم گه مکر شیطانان شوم		گه عقل چالاکی شوم گه طفل چالیکی شوم
خون روی را ریختم با یوسفی آمیختم		در روی او سرخی شوم در موش باریکی شوم

آمد بهار ای دوستان منزل به سروستان کنیم		تا بخت در رو خفته را چون بخت سرو استان کنیم
همچون غریبان چمن بی‌پا روان گشته به فن		هم بسته پا هم گام زن عزم غریبستان کنیم
جانی که رست از خاکدان نامش روان آمد روان		ما جان زانوبسته را هم منزل ایشان کنیم
ای برگ قوت یافتی تا شاخ را بشکافتی		چون رستی از زندان بگو تا ما در این حبس آن کنیم
ای سرو بر سرور زدی تا از زمین سر ورزدی		سر در چه سیر آموختت تا ما در آن سیران کنیم
ای غنچه گلگون آمدی وز خویش بیرون آمدی		با ما بگو چون آمدی تا ما ز خود خیزان کنیم
آن رنگ عبهر از کجا وان بوی عنبر از کجا		وین خانه را در از کجا تا خدمت دربان کنیم
ای بلبل آمد داد تو من بنده فریاد تو		تو شاد گل ما شاد تو کی شکر این احسان کنیم
ای سبزپوشان چون خضر ای غیب‌ها گویان به سر		تا حلقه گوش از شما پردر و پرمرجان کنیم
بشنو ز گلشن رازها بی‌حرف و بی‌آوازها		برساخت بلبل سازها گر فهم آن دستان کنیم
آواز قمری تا قمر بررفت و طوطی بر شکر		می آورد الحان تر جان مست آن الحان کنیم

هین خیره خیره می نگر اندر رخ صفراییم		هر کس که او مکی بود داند که من بطحاییم
زان لاله روی دلستان روید ز رویم زعفران		هر لحظه زان شادی فزا بیش است کارافزاییم
مانند برف آمد دلم هر لحظه می کاهد دلم		آن جا همی‌خواهد دلم زیرا که من آن جاییم
هر جا حیاتی بیشتر مردم در او بی‌خویشتر		خواهی بیا در من نگر کز شید جان شیداییم
آن برف گوید دم به دم بگذارم و سیلی شوم		غلطان سوی دریا روم من بحری و دریاییم
تنها شدم راکد شدم بفسردم و جامد شدم		تا زیر دندان بلا چون برف و یخ می خاییم
چون آب باش و بی‌گره از زخم دندان‌ها بجه		من تا گره دارم یقین می کوبی و می ساییم
برف آب را بگذار هین فقاع‌های خاص بین		می جوشد و بر می جهد که تیزم و غوغاییم
هر لحظه بخروشانترم برجسته و جوشانترم		چون عقل بی‌پر می پرم زیرا چو جان بالاییم
بسیار گفتم ای پدر دانم که دانی این قدر		که چون نیم بی‌پا و سر در پنجه آن ناییم
گر تو ملولستی ز من بنگر در آن شاه زمن		تا گرم و شیرینت کند آن دلبر حلواییم
ای بی‌نوایان را نوا جان ملولان را دوا		پران کننده جان که من از قافم و عنقاییم
من بس کنم بس از حنین او بس نخواهد کرد از این		من طوطیم عشقش شکر هست از شکر گویاییم

ای نفس کل صورت مکن وی عقل کل بشکن قلم		ای مرد طالب کم طلب بر آب جو نقش قدم
ای عاشق صافی روان رو صاف چون آب روان		کاین آب صافی بی‌گره جان می فزاید دم به دم
از باد آب بی‌گره گر ساعتی پوشد زره		بر آب جو تهمت منه کو را نه ترس است و نه غم
در نقش بی‌نقشی ببین هر نقش را صد رنگ و بو		در برگ بی‌برگی نگر هر شاخ را باغ ارم
زان صورت صورت گسل کو منبع جان است و دل		تن ریخته از شرم او بگریخته جان در حرم
از باده و از باد او بس بنده و آزاد او		چون کان فروبر نفس چون که برآورده شکم
از بحر گویم یا ز در یا از نفاذ حکم مر		نی از مقالت هم ببر می تاز تا پای علم
چپ راست دان این راه را در چاه دان این چاه را		چون سوی موج خون روی در خون بود خوان کرم
در آتش آبی تعبیه در آب آتش تعبیه		در آتشش جان در طرب در آب او دل در ندم
یا من ولی انعامنا ثبت لنا اقدامنا		ای بی‌تو راحت‌ها عنا ای بی‌تو صحت‌ها سقم

ای پاک رو چون جام جم وز عشق آن مه متهم		این مرگ خود پیدا کند پاکی تو را کم خور تو غم
ای جان من با جان تو جویای در در بحر خون		تا در که را پیدا شود پیدا شود ای جان عم
من چون شوم کوته نظر در عشق آن بحر گهر		کز ساحل دریای جان آید بشارت دم به دم
من ترک فضل و فاضلی کردم به عشق از کاهلی		کز عشق شه کم بیشی است وز عشق شه بیشی است کم
بیخ دل از صفرای او می خورد زد زردی به رخ		چون دیده عشقش بر رخم زد بر رخم آن شه رقم
تلوین این رخسار بین در عشق بی‌تلوین شهی		گاه از غمش چون زعفران گاه از خجالت چون بقم
من فانی مطلق شدم تا ترجمان حق شدم		گر مست و هشیارم ز من کس نشنود خود بیش و کم
بازار مصر اندرشدم تا جانب مهتر شدم		دیدم یکی یوسف رخی گفتم به غفلت ذابکم
گفتا عزیز مصر گر تو عاشقی بخشیدمت		من غایه الاحسان او من جوده او من کرم
من قدر آن نشناختم آن را هوس پنداشتم		یا حسرتی من هجره یا غبنتی یا ذا الندم
ای صد محال از قوتش گشته حقیقت عین حال		ما کان فی الدارین قط و الله مثل ذالقدم
تبریز این تعظیم را تو از الست آورده‌ای		از مفخر من شمس دین از اول جف القلم

باز آمدم باز آمدم از پیش آن یار آمدم		در من نگر در من نگر بهر تو غمخوار آمدم
شاد آمدم شاد آمدم از جمله آزاد آمدم		چندین هزاران سال شد تا من به گفتار آمدم
آنجا روم آنجا روم بالا بدم بالا روم		بازم رهان بازم رهان کاینجا به زنهار آمدم
من مرغ لاهوتی بدم دیدی که ناسوتی شدم		دامش ندیدم ناگهان در وی گرفتار آمدم
من نور پاکم ای پسر نه مشت خاکم مختصر		آخر صدف من نیستم من در شهوار آمدم
ما را به چشم سر مبین ما را به چشم سر ببین		آنجا بیا ما را ببین کآنجا سبکبار آمدم
از چار مادر برترم وز هفت آبا نیز هم		من گوهر کانی بدم کاینجا به دیدار آمدم
یارم به بازار آمده‌ست چالاک و هشیار آمده‌ست		ور نه به بازارم چه کار وی را طلبکار آمدم
ای شمس تبریزی نظر در کل عالم کی کنی		کاندر بیابان فنا جان و دل افگار آمدم

تا کی به حبس این جهان من خویش زندانی کنم		وقت است جان پاک را تا میر میدانی کنم
بیرون شدم ز آلودگی با قوت پالودگی		اوراد خود را بعد از این مقرون سبحانی کنم
نیزه به دستم داد شه تا نیزه بازی‌ها کنم		تا کی به دست هر خسی من رسم چوگانی کنم
آن پادشاه لم یزل داده‌ست ملک بی‌خلل		باشد بتر از کافری گر یاد دربانی کنم
چون این بنا برکنده شد آن گریه‌هامان خنده شد		چون در بنا بستم نظر آهنگ دربانی کنم
ای دل مرا در نیم شب دادی ز دانایی خبر		اکنون به تو در خلوتم تا آنچ می دانی کنم
در چاه تخمی کاشتن بی‌عقل را باشد روا		این جا به داد عقل کل کشت بیابانی کنم
دشوارها رفت از نظر هر سد شد زیر و زبر		بر جای پا چون رست پر دوران به آسانی کنم
در حضرت فرد صمد دل کی رود سوی عدد		در خوان سلطان ابد چون غیر سرخوانی کنم
تا چند گویم بس کنم کم یاد پیش و پس کنم		اندر حضور شاه جان تا چند خط خوانی کنم

یار شدم یار شدم با غم تو یار شدم		تا که رسیدم بر تو از همه بیزار شدم
گفت مرا چرخ فلک عاجزم از گردش تو		گفتم این نقطه مرا کرد که پرگار شدم
غلغله‌ای می شنوم روز و شب از قبه دل		از روش قبه دل گنبد دوار شدم
تا که فتادم چو صدا ناگه در چنگ غمت		از هوس زخمه تو کم ز یکی تار شدم
دزدد غم گردن خود از حذر سیلی من		زانک من از بیشه جان حیدر کرار شدم
تا که بدیدم قدحش سرده اوباش منم		تا که بدیدم کلهش بی‌دل و دستار شدم
تا که قلندردل من داد می مذهل من		رقص کنان دلق کشان جانب خمار شدم
گفت مرا خواجه فرج صبر رهاند ز حرج		هیچ مگو کز فرج است اینک گرفتار شدم
چرخ بگردید بسی تا که چنین چرخ زدم		یار بنالید بسی تا که در این غار شدم
نیم شبی همره مه روی نهادم سوی ره		در هوس خوبی او جانب گلزار شدم
گاه چو سوسن پی گل شاعر و مداح شدم		گاه چو بلبل به سحر سخره تکرار شدم
زوبع اندیشه شدم صدفن و صدپیشه شدم		کار تو را دید دلم عاقبت از کار شدم

مرده بدم زنده شدم گریه بدم خنده شدم		دولت عشق آمد و من دولت پاینده شدم
دیده سیر است مرا جان دلیر است مرا		زهره شیر است مرا زهره تابنده شدم
گفت که دیوانه نه‌ای لایق این خانه نه‌ای		رفتم دیوانه شدم سلسله بندنده شدم
گفت که سرمست نه‌ای رو که از این دست نه‌ای		رفتم و سرمست شدم وز طرب آکنده شدم
گفت که تو کشته نه‌ای در طرب آغشته نه‌ای		پیش رخ زنده کنش کشته و افکنده شدم
گفت که تو زیرککی مست خیالی و شکی		گول شدم هول شدم وز همه برکنده شدم
گفت که تو شمع شدی قبله این جمع شدی		جمع نیم شمع نیم دود پراکنده شدم
گفت که شیخی و سری پیش رو و راهبری		شیخ نیم پیش نیم امر تو را بنده شدم
گفت که با بال و پری من پر و بالت ندهم		در هوس بال و پرش بی‌پر و پرکنده شدم
گفت مرا دولت نو راه مرو رنجه مشو		زانک من از لطف و کرم سوی تو آینده شدم
گفت مرا عشق کهن از بر ما نقل مکن		گفتم آری نکنم ساکن و باشنده شدم
چشمه خورشید تویی سایه گه بید منم		چونک زدی بر سر من پست و گدازنده شدم
تابش جان یافت دلم وا شد و بشکافت دلم		اطلس نو بافت دلم دشمن این ژنده شدم
صورت جان وقت سحر لاف همی‌زد ز بطر		بنده و خربنده بدم شاه و خداونده شدم
شکر کند کاغذ تو از شکر بی‌حد تو		کآمد او در بر من با وی ماننده شدم
شکر کند خاک دژم از فلک و چرخ به خم		کز نظر وگردش او نورپذیرنده شدم
شکر کند چرخ فلک از ملک و ملک و ملک		کز کرم و بخشش او روشن بخشنده شدم
شکر کند عارف حق کز همه بردیم سبق		بر زبر هفت طبق اختر رخشنده شدم
زهره بدم ماه شدم چرخ دو صد تاه شدم		یوسف بودم ز کنون یوسف زاینده شدم
از توام ای شهره قمر در من و در خود بنگر		کز اثر خنده تو گلشن خندنده شدم
باش چو شطرنج روان خامش و خود جمله زبان		کز رخ آن شاه جهان فرخ و فرخنده شدم

دفع مده دفع مده من نروم تا نخورم		عشوه مده عشوه مده عشوه مستان نخرم
وعده مکن وعده مکن مشتری وعده نیم		یا بدهی یا ز دکان تو گروگان ببرم
گر تو بهایی بنهی تا که مرا دفع کنی		رو که به جز حق نبری گر چه چنین بی‌خبرم
پرده مکن پرده مدر در سپس پرده مرو		راه بده راه بده یا تو برون آ ز حرم
ای دل و جان بنده تو بند شکرخنده تو		خنده تو چیست بگو جوشش دریای کرم
طالع استیز مرا از مه و مریخ بجو		همچو قضاهای فلک خیره و استیزه گرم
چرخ ز استیزه من خیره و سرگشته شود		زانک دو چندان که ویم گر چه چنین مختصرم
گر تو ز من صرفه بری من ز تو صد صرفه برم		کیسه برم کاسه برم زانک دورو همچو زرم
گر چه دورو همچو زرم مهر تو دارد نظرم		از مه و از مهر فلک مه‌تر و افلاک ترم
لاف زنم لاف که تو راست کنی لاف مرا		ناز کنم ناز که من در نظرت معتبرم
چه عجب ار خوش خبرم چونک تو کردی خبرم		چه عجب ار خوش نظرم چونک تویی در نظرم
بر همگان گر ز فلک زهر ببارد همه شب		من شکر اندر شکر اندر شکر اندر شکرم
هر کسکی را کسکی هر جگری را هوسی		لیک کجا تا به کجا من ز هوایی دگرم
من طلب اندر طلبم تو طرب اندر طربی		آن طربت در طلبم پا زد و برگشت سرم
تیر تراشنده تویی دوک تراشنده منم		ماه درخشنده تویی من چو شب تیره برم
میر شکار فلکی تیر بزن در دل من		ور بزنی تیر جفا همچو زمین پی سپرم
جمله سپرهای جهان باخلل از زخم بود		بی‌خطر آن گاه بوم کز پی زخمت سپرم
گیج شد از تو سر من این سر سرگشته من		تا که ندانم پسرا که پسرم یا پدرم
آن دل آواره من گر ز سفر بازرسد		خانه تهی یابد او هیچ نبیند اثرم
سرکه فشانی چه کنی کآتش ما را بکشی		کآتشم از سرکه‌ات افزون شود افزون شررم
عشق چو قربان کندم عید من آن روز بود		ور نبود عید من آن مرد نیم بلک غرم
چون عرفه و عید تویی غره ذی الحجه منم		هیچ به تو درنرسم وز پی تو هم نبرم
باز توام باز توام چون شنوم طبل تو را		ای شه و شاهنشه من باز شود بال و پرم
گر بدهی می بچشم ور ندهی نیز خوشم		سر بنهم پا بکشم بی‌سر و پا می نگرم

مطرب عشق ابدم زخمه عشرت بزنم		ریش طرب شانه کنم سبلت غم را بکنم
تا همه جان ناز شود چونک طرب ساز شود		تا سر خم باز شود گل ز سرش دور کنم
چونک خلیلی بده‌ام عاشق آتشکده‌ام		عاشق جان و خردم دشمن نقش وثنم
وقت بهارست و عمل جفتی خورشید و حمل		جوش کند خون دلم آب شود برف تنم
ای مه تابان شده‌ای از چه گدازان شده‌ای		گفت گرفتار دلم عاشق روی حسنم
عشق کسی می کشدم گوش کشان می بردم		تیر بلا می رسدم زان همه تن چون مجنم
گر چه در این شور و شرم غرقه بحر شکرم		گر چه اسیر سفرم تازه به بوی وطنم
یار وصالی بده‌ام جفت جمالی بده‌ام		فلسفه برخواند قضا داد جدایی به فنم
تا که رگی در تن من جنبد من سوی وطن		باشم پران و دوان ای شه شیرین ذقنم
دم به دم آن بوی خوشش وان طلب گوش کشش		آب روان کرد مرا ساقی سرو و سمنم
همره یعقوب شدم فتنه آن خوب شدم		هدیه فرستد به کرم یوسف جان پیرهنم
الحق جانا چه خوشی قوس وفا را تو کشی		در دو جهان دیده بود هیچ کسی چون تو صنم
بر بر او بربزنم گر چه برابر نزنم		شیشه بر آن سنگ زنم بنده شیشه شکنم
پیل به خرطوم جفا قاصد کعبه شده است		من چو ابابیل حقم یاور هر کرگدنم
صیقل هر آینه‌ام رستم هر میمنه‌ام		قوت هر گرسنه‌ام انجم هر انجمنم
معنی هر قد و خدم سایه لطف احدم		کعبه هر نیک و بدم دایه باغ و چمنم
آتش بدخوی بود سوزش هر کوی بود		چونک نکوروی بود باشد خوب ختنم
گر تو بدین کژ نگری کاسه زنی کوزه خوری		سایه عدل صمدم جز که مناسب نتنم
وقت شد ای شاه شهان سرور خوبان جهان		که به کرم شرح کنی آنک نگوید دهنم

باز در اسرار روم جانب آن یار روم		نعره بلبل شنوم در گل و گلزار روم
تا کی از این شرم و حیا شرم بسوزان و بیا		همره دل گردم خوش جانب دلدار روم
صبر نمانده‌ست که من گوش سوی نسیه برم		عقل نمانده‌ست که من راه به هنجار روم
چنگ زن ای زهره من تا که بر این تنتن تن		گوش بر این بانگ نهم دیده به دیدار روم
خسته دام است دلم بر در و بام است دلم		شاهد دل را بکشم سوی خریدار روم
گفت مرا در چه فنی کار چرا می نکنی		راه دکانم بنما تا که پس کار روم
تا که ز خود بد خبرش رفت دلم بر اثرش		کو اثری از دل من تا که بر آثار روم
تا ز حریفان حسد چشم بدی درنرسد		کف به کف یار دهم در کنف غار روم
درس رئیسان خوشی بی‌هشی است و خمشی		درس چو خام است مرا بر سر تکرار روم

زین دو هزاران من و ما ای عجبا من چه منم		گوش بنه عربده را دست منه بر دهنم
چونک من از دست شدم در ره من شیشه منه		ور بنهی پا بنهم هر چه بیابم شکنم
زانک دلم هر نفسی دنگ خیال تو بود		گر طربی در طربم گر حزنی در حزنم
تلخ کنی تلخ شوم لطف کنی لطف شوم		با تو خوش است ای صنم لب شکر خوش ذقنم
اصل تویی من چه کسم آینه‌ای در کف تو		هر چه نمایی بشوم آینه ممتحنم
تو به صفت سرو چمن من به صفت سایه تو		چونک شدم سایه گل پهلوی گل خیمه زنم
بی‌تو اگر گل شکنم خار شود در کف من		ور همه خارم ز تو من جمله گل و یاسمنم
دم به دم از خون جگر ساغر خونابه کشم		هر نفسی کوزه خود بر در ساقی شکنم
دست برم هر نفسی سوی گریبان بتی		تا بخراشد رخ من تا بدرد پیرهنم
لطف صلاح دل و دین تافت میان دل من		شمع دل است او به جهان من کیم او را لگنم

جمع تو دیدم پس از این هیچ پریشان نشوم		راه تو دیدم پس از این همره ایشان نشوم
ای که تو شاه چمنی سیرکن صد چو منی		چشم و دلم سیر کنی سخره این خوان نشوم
کعبه چو آمد سوی من جانب کعبه نروم		ماه من آمد به زمین قاصد کیوان نشوم
فربه و پرباد توام مست و خوش و شاد توام		بنده و آزاد توام بنده شیطان نشوم
شاه زمینی و زمان همچو خرد فاش و نهان		پیش تو ای جان و جهان جمله چرا جان نشوم

هر نفسی تازه ترم کز سر روزن بپرم		چونک بهارم تو شهی باغ توام شاخ ترم
چونک تویی میر مرا در بر خود گیر مرا		خاک تو بادا کلهم دست تو بادا کمرم
چونک تو دست شفقت بر سر ما داشته‌ای		نیست عجب گر ز شرف بگذرد از چرخ سرم

تیز دوم تیز دوم تا به سواران برسم		نیست شوم نیست شوم تا بر جانان برسم
خوش شده‌ام خوش شده‌ام پاره آتش شده‌ام		خانه بسوزم بروم تا به بیابان برسم
خاک شوم خاک شوم تا ز تو سرسبز شوم		آب شوم سجده کنان تا به گلستان برسم
چونک فتادم ز فلک ذره صفت لرزانم		ایمن و بی‌لرز شوم چونک به پایان برسم
چرخ بود جای شرف خاک بود جای تلف		باز رهم زین دو خطر چون بر سلطان برسم
عالم این خاک و هوا گوهر کفر است و فنا		در دل کفر آمده‌ام تا که به ایمان برسم
آن شه موزون جهان عاشق موزون طلبد		شد رخ من سکه زر تا که به میزان برسم
رحمت حق آب بود جز که به پستی نرود		خاکی و مرحوم شوم تا بر رحمان برسم
هیچ طبیبی ندهد بی‌مرضی حب و دوا		من همگی درد شوم تا که به درمان برسم

کوه نیم سنگ نیم چونک گدازان نشوم		دیدم جمعیت تو چونک پریشان نشوم
کوه ز کوهی برود سنگ ز سنگی بشود		پس من اگر آدمیم کمتر از ایشان نشوم
آهن پولاد و حجر در کف تو موم شود		من که همه موم توام چونک بدین سان نشوم

دوش چه خورده‌ای بگو ای بت همچو شکرم		تا همه عمر بعد از این من شب و روز از آن خورم
ای که ابیت گفته‌ای هر شب عند ربکم		شرح بده از آن ابا بیشتر ای پیمبرم
گر تو ز من نهان کنی شعشعه جمال تو		نوبت ملک می زند ای قمر مصورم
لذت نامه‌های تو ذوق پیام‌های تو		می نرود سوی لبم سخت شده‌ست در برم
لابه کنم که هی بیا درده بانگ الصلا		او کتف این چنین کند که به درونه خوشترم
گشت فضای هر سری میل دل و میسرش		شکر که عشق شد همه میل دل و میسرم
گفتم عشق را شبی راست بگو تو کیستی		گفت حیات باقیم عمر خوش مکررم
گفتمش ای برون ز جا خانه تو کجاست گفت		همره آتش دلم پهلوی دیده ترم
رنگرزم ز من بود هر رخ زعفرانیی		چست الاقم و ولی عاشق اسب لاغرم
غازه لاله‌ها منم قیمت کاله‌ها منم		لذت ناله‌ها منم کاشف هر مسترم
او به کمینه شیوه‌ای صد چو مرا ز ره برد		خواجه مرا تو ره نما من به چه از رهش برم
چرخ نداش می کند کز پی توست گردشم		ماه نداش می کند کز رخ تو منورم
عقل ز جای می جهد روح خراج می دهد		سر به سجود می رود کز پی تو مدورم
من که فضول این دهم وز فن خویش فربهم		ز آتش آفتاب او آب شده‌ست اکثرم
بس کن ای فسانه گو سیر شدم ز گفت و گو		تا به سخن درآید آنک مست شده‌ست از او سرم

آمده‌ام که سر نهم عشق تو را به سر برم		ور تو بگوییم که نی نی شکنم شکر برم
آمده‌ام چو عقل و جان از همه دیده‌ها نهان		تا سوی جان و دیدگان مشعله نظر برم
آمده‌ام که ره زنم بر سر گنج شه زنم		آمده‌ام که زر برم زر نبرم خبر برم
گر شکند دل مرا جان بدهم به دل شکن		گر ز سرم کله برد من ز میان کمر برم
اوست نشسته در نظر من به کجا نظر کنم		اوست گرفته شهر دل من به کجا سفر برم
آنک ز زخم تیر او کوه شکاف می کند		پیش گشادتیر او وای اگر سپر برم
گفتم آفتاب را گر ببری تو تاب خود		تاب تو را چو تب کند گفت بلی اگر برم
آنک ز تاب روی او نور صفا به دل کشد		و آنک ز جوی حسن او آب سوی جگر برم
در هوس خیال او همچو خیال گشته‌ام		وز سر رشک نام او نام رخ قمر برم
این غزلم جواب آن باده که داشت پیش من		گفت بخور نمی‌خوری پیش کسی دگر برم

کار مرا چو او کند کار دگر چرا کنم		چونک چشیدم از لبش یاد شکر چرا کنم
از گلزار چون روم جانب خار چون شوم		از پی شب چو مرغ شب ترک سحر چرا کنم
باده اگر چه می خورم عقل نرفت از سرم		مجلس چون بهشت را زیر و زبر چرا کنم
چونک کمر ببسته‌ام بهر چنان قمررخی		از پی هر ستاره گو ترک قمر چرا کنم
بر سر چرخ هفتمین نام زمین چرا برم		غیرت هر فرشته‌ام ذکر بشر چرا کنم

میل هواش می کنم طال بقاش می زنم		حلقه به گوش و عاشقم طبل وفاش می زنم
از دل و جان شکسته‌ام بر سر ره نشسته‌ام		قافله خیال را بهر لقاش می زنم
غیر طواشی غمش یا یلواج مرهمش		هر چه سری برون کند بر سر و پاش می زنم
این دل همچو چنگ را مست خراب دنگ را		زخمه به کف گرفته‌ام همچو سه تاش می زنم
دل که خرید جوهری از تک حوض کوثری		خفت و بها نمی‌دهد بهر بهاش می زنم
شب چو به خواب می رود گوش کشانش می کشم		چون به سحر دعا کند وقت دعاش می زنم
لذت تازیانه‌ام کی برسد به لاشه‌اش		چون که گمان برد که من بهر فناش می زنم
گر قمر و فلک بود ور خرد و ملک بود		چونک حجاب دل شود زود قفاش می زنم
گفتم شیشه مرا بر سر سنگ می زنی		گفت چو لاف عشق زد تیغ بلاش می زنم
هر رگ این رباب را ناله نو نوای نو		تا ز نواش پی برد دل که کجاش می زنم
در دل هر فغان او چاشنی سرشته‌ام		تا نبری گمان که من سهو و خطاش می زنم
خشم شهان گه عطا خنجر و گرز می زند		من به سخاش می کشم من به عطاش می زنم
سخت لطیف می زنم دیده بدان نمی‌رسد		دل که هوای ما کند همچو هواش می زنم
خامش باش زین حنین پرده راست نیست این		راه شماست این نوا پیش شماش می زنم

هر شب و هر سحر تو را من به دعا بخواستم		تا به چه شیوه‌ها تو را من ز خدا بخواستم
تا شوی از سجود من مونس این وجود من		خود بشد این وجود من چون که تو را بخواستم
در پی آفتاب تو سایه بدم ضیاطلب		پاک چو سایه خوردیم چون که ضیا بخواستم
آهنیم ز عشق تو خواسته نور آینه		آتش و زخم می خورم چونک صفا بخواستم
سوی تو چون شتافتم جای قدم نیافتم		پاک ز جا ببردیم چون ز تو جا بخواستم

دوش چه خورده‌ای بگو ای بت همچو شکرم		تا همه سال روز و شب باقی عمر از آن خورم
گر تو غلط دهی مرا رنگ تو غمز می کند		رنگ تو تا بدیده‌ام دنگ شده‌ست این سرم
یک نفسی عنان بکش تیز مرو ز پیش من		تا بفروزد این دلم تا به تو سیر بنگرم
سخت دلم همی‌تپد یک نفسی قرار کن		خون ز دو دیده می چکد تیز مرو ز منظرم
چون ز تو دور می شوم عبرت خاک تیره‌ام		چونک ببینمت دمی رونق چرخ اخضرم
چون رخ آفتاب شد دور ز دیده زمین		جامه سیاه می کند شب ز فراق لاجرم
خور چو به صبح سر زند جامه سپید می کند		ای رخت آفتاب جان دور مشو ز محضرم
خیره کشی مکن بتا خیره مریز خون من		تنگ دلی مکن بتا درمشکن تو گوهرم
ساغر می خیال تو بر کف من نهاد دی		تا بندیدمت در او میل نشد به ساغرم
داروی فربهی ز تو یافت زمین و آسمان		تربیتی نما مرا از بر خود که لاغرم
ای صنم ستیزه گر مست ستیزه‌ات شکر		جان تو است جان من اختر توست اخترم
چند به دل بگفته‌ام خون بخور و خموش کن		دل کتفک همی‌زند که تو خموش من کرم

تا به کی ای شکر چو تن بی‌دل و جان فغان کنم		چند ز برگ ریز غم زرد شوم خزان کنم
از غم و اندهان من سوخت درون جان من		جمله فروغ آتشین تا به کیش نهان کنم
چند ز دوست دشمنی جان شکنی و تن زنی		چند من شکسته دل نوحه تن به جان کنم
مؤمن عشقم ای صنم نعره عشق می زنم		همچو اسیرکان ز غم تا به کی الامان کنم
چونک خیال تو سحر سوی من آید ای قمر		چون گذرد ز موج خون خاصه که خون فشان کنم
سنگ شد آب از غمم آه نه سنگ و آهنم		کآتش روید از تنم چونک حدیث آن کنم
ای تبریز شمس دین با تو قرین و چون قرین		دور قمر اگر هله با تو یکی قران کنم

ای تو بداده در سحر از کف خویش باده‌ام		ناز رها کن ای صنم راست بگو که داده‌ام
گر چه برفتی از برم آن بنرفت از سرم		بر سر ره بیا ببین بر سر ره فتاده‌ام
چشم بدی که بد مرا حسن تو در حجاب شد		دوختم آن دو چشم را چشم دگر گشاده‌ام
چون بگشاید این دلم جز به امید عهد دوست		نامه عهد دوست را بر سر دل نهاده‌ام
زاده اولم بشد زاده عشقم این نفس		من ز خودم زیادتم زانک دو بار زاده‌ام
چون ز بلاد کافری عشق مرا اسیر برد		همچو روان عاشقان صاف و لطیف و ساده‌ام
من به شهی رسیده‌ام زلف خوشش کشیده‌ام		خانه شه گرفته‌ام گر چه چنین پیاده‌ام
از تبریز شمس دین بازبیا مرا ببین		مات شدم ز عشق تو لیک از او زیاده‌ام

تا که اسیر و عاشق آن صنم چو جان شدم		دیو نیم پری نیم از همه چون نهان شدم
برف بدم گداختم تا که مرا زمین بخورد		تا همه دود دل شدم تا سوی آسمان شدم
نیستم از روان‌ها بر حذرم ز جان‌ها		جان نکند حذر ز جان چیست حذر چو جان شدم
آنک کسی گمان نبرد رفت گمان من بدو		تا که چنین به عاقبت بر سر آن گمان شدم
از سر بیخودی دلم داد گواهیی به دست		این دل من ز دست شد و آنچ بگفت آن شدم
این همه ناله‌های من نیست ز من همه از اوست		کز مدد می لبش بی‌دل و بی‌زبان شدم
گفت چرا نهان کنی عشق مرا چو عاشقی		من ز برای این سخن شهره عاشقان شدم
جان و جهان ز عشق تو رفت ز دست کار من		من به جهان چه می کنم چونک از این جهان شدم

گرم درآ و دم مده باده بیار ای صنم		لابه بنده گوش کن گوش مخار ای صنم
فوق فلک مکان تو جان و روان روان تو		هل طربی که برکند بیخ خمار ای صنم
این دو حریف دلستان باد قرین دوستان		جیم جمال خوب تو جام عقار ای صنم
مرغ دل علیل را شهپر جبرئیل را		غیر بهشت روی تو نیست مطار ای صنم
خمر عصیر روح را نیست نظیر در جهان		ذوق کنار دوست را نیست کنار ای صنم
معجز موسوی تویی چون سوی بحر غم روی		از تک بحر برجهد گرد و غبار ای صنم
جام پر از عقار کن جان مرا سوار کن		زود پیاده را ببین گشته سوار ای صنم
مرکب من چو می بود هر عدمیم شیء بود		موجب حبس کی بود وام قمار ای صنم
هین که فزود شور من هم تو بخوان زبور من		کرد دل شکور من ترک شکار ای صنم

بیا هر کس که می خواهد که تا با وی گرو بندم		که سنگ خاره جان گیرد بپیوند خداوندم
همی‌گفتم به گل روزی زهی خندان قلاوزی		مرا گل گفت می دانی تو باری کز چه می خندم
خیال شاه خوش خویم تبسم کرد در رویم		چنین شد نسل بر نسلم چنین فرزند فرزندم
شه من گفت هر مسکین که عمرش نیست من عمرم		بدین وعده من مسکین امید از عمر برکندم
دل من بانگ بر من زد چه باشد قدر عمری خود		چه منت می نهی بر من تو خود چندی و من چندم
شهی کز لطف می آید اگر منت نهد شاید		که چاهی پرحدث بودی منت از زر درآگندم
کمر نابسته در خدمت مرا تاج خرد داد او		تو خود اندیشه کن با خود چه بخشد گر بپیوندم
یقول العشق لی سرا تنافس و اغتنم برا		و لا تفجر و لا تهجر و الا تبتئس تندم
همه شاهان غلامان را به خرسندی ثنا گفته		همه خشم خداوندی بر من این که خرسندم
مضی فی صحوتی یومی و فاض السکر فی قومی		فاسرع و اسقنی خمرا حمیرا تشبه العندم
بیا درده یکی جامی پر از شادی و آرامی		که بنمایم سرانجامی چو مخموران بپرسندم
میازارید از خویم که من بسیار می گویم		جهانی طوطیان دارم اگر بسیار شد قندم

کشید این دل گریبانم به سوی کوی آن یارم		در آن کویی که می خوردم گرو شد کفش و دستارم
ز عقل خود چو رفتم من سر زلفش گرفتم من		کنون در حلقه زلفش گرفتارم گرفتارم
چو هر دم می فزون باشد ببین حالم که چون باشد		چنان می‌های صدساله چنین عقلی که من دارم
بگوید در چنان مستی نهان کن سر ز من رستی		مسلمانان در آن حالت چه پنهان ماند اسرارم
مرا می گوید آن دلبر که از عاشق فنا خوشتر		نگارا چند بشتابی نه آخر اندر این کارم
چو ابر نوبهاری من چه خوش گریان و خندانم		از آن می‌های کاری من چه خوش بی‌هوش هشیارم
چو عنقا کوه قافی را تو پران بینی از عشقش		اگر آن که خبر یابد ز لعل یار عیارم
منم چو آسمان دوتو ز عشق شمس تبریزی		بزن تو زخمه آهسته که تا برنسکلد تارم

درخت و آتشی دیدم ندا آمد که جانانم		مرا می خواند آن آتش مگر موسی عمرانم
دخلت التیه بالبلوی و ذقت المن و السلوی		چهل سال است چون موسی به گرد این بیابانم
مپرس از کشتی و دریا بیا بنگر عجایب‌ها		که چندین سال من کشتی در این خشکی همی‌رانم
بیا ای جان تویی موسی وین قالب عصای تو		چو برگیری عصا گردم چو افکندیم ثعبانم
تویی عیسی و من مرغت تو مرغی ساختی از گل		چنانک دردمی در من چنان در اوج پرانم
منم استون آن مسجد که مسند ساخت پیغامبر		چو او مسند دگر سازد ز درد هجر نالانم
خداوند خداوندان و صورت ساز بی‌صورت		چه صورت می کشی بر من تو دانی من نمی‌دانم
گهی سنگم گهی آهن زمانی آتشم جمله		گهی میزان بی‌سنگم گهی هم سنگ و میزانم
زمانی می چرم این جا زمانی می چرند از من		گهی گرگم گهی میشم گهی خود شکل چوپانم
هیولایی نشان آمد نشان دایم کجا ماند		نه این ماند نه آن ماند بداند آن من آنم

ز فرزین بند آن رخ من چه شهماتم چه شهماتم		مکن ای شه مکافاتم مکن ای شه مکافاتم
دلم پر گشت از مهری که بر چشمت از او مهری		اگر در پیش محرابم وگر کنج خراباتم
به لخت این دل پاره مگر رحمت شد آواره		مرا فریاد رس آخر که در دریای آفاتم
چو شاه خوش خرام آمد جز او بر من حرام آمد		چه بی‌برگم ز هجرانش اگر در باغ و جناتم
مرا رخسار او باید چه سود از ماه و پروینم		چو شام زلف او خواهم چه سود از شام و شاماتم
چو از دستش خورم باده منم آزاد و آزاده		چو پیش او زمین بوسم به بالای سماواتم
سعادت‌ها که من دارم ز شمس الدین تبریزی		سعادت‌ها سجود آرد به پیش این سعاداتم

ترش رویی و خشمینی چنین شیرین ندیدستم		ز افسون‌هاش مجنونم ز افسان‌هاش سرمستم
بتان بس دیده‌ام جانا ولیکن نی چنین زیبا		تویی پیوندم و خویشم کنون در خویش درجستم
همه شب از پریشانی چنان بودم که می دانی		ولیک این دم ز حیرانی کریما از دگر دستم
از این حالت که دل دارد بگیر و برجهان او را		که من خاکی ز سعی تو ز روی خاک برجستم

به حق روی تو که من چنین رویی ندیدستم		چه مانی تو بدان صورت که از مردم شنیدستم
چنین باغی در این عالم نرسته‌ست و نروید هم		نه در خواب و نه بیداری چنین میوه نچیدستم
دعای یک پدر نبود دعای صد نبی باشد		کز این سان دولتی گشتم بدین دولت رسیدستم
شنیدم ز آسمان روزی که دارم از غمت سوزی		ز رفعت‌های سوز او در این گردش خمیدستم
مرا می گوید اندیشه ز عشق آموختم پیشه		ز عدل دوست قفلستم ز لطف او کلیدستم
گرفته هر یکی ذره یکی آیینه پیش رو		کز آن آیینه گر این را به نرخ جان خریدستم
کدام است او یکی اویی همه اوها از او بویی		که از بعدش یزیدستم ز قربش بایزیدستم
بگفتم نیشکر را من که از کی پرشکر گشتی		اشارت کرد سوی تو کز انفاسش چشیدستم
به جان گفتم که چون غنچه چرا چهره نهان کردی		بگفت از شرم روی او به جسم اندر خزیدستم
جهان پیر را گفتم که هم بندی و هم پندی		بگفتا گر چه پیرم من ولیک او را مریدستم
چو سوسن صد زبان دارد جهان در شکر و آزادی		کز آن جان و جهان خورش مزید اندر مزیدستم
بهار آمد چو طاووسی هزاران رنگ بر پرش		که من از باغ حسن او بدین جانب پریدستم
ز بهر عشرت جان‌ها کشیدم راح و ریحان‌ها		برای رنج رنجوران عقاقیری کشیدستم
شبی عشق فریبنده بیامد جانب بنده		که بسم الله که تتماجی برای تو پزیدستم
یکی تتماج آورد او که گم کردم سر رشته		شکستم سوزن آن ساعت گریبان‌ها دریدستم
چو نوشیدم ز تتماجش فروکوبید چون سیرم		چو طزلق رو ترش کردم کز آن شیرین بریدستم
به دست من به جز سیخی از آن تتماج او نامد		ولی چون سیخ سرتیزم در آنچ مستفیدستم
به هر برگی از آن تتماج بشکفته‌ست نوعی گل		شکوفه کرد هر باغی که چون من بشکفیدستم
شکوفه چون همی‌ریزد عقیبش میوه می خیزد		بقا در نفی دان که من بدید از نابدیدستم
همه بالیدن عاشق پی پالودنی آید		پی قربان همی‌دان تو هر آنچ پروریدستم
ندارد فایده چیزی به جز هنگام کاهیدن		گزافه نیست این که من ز غم کاهش گزیدستم
بنال ای یار چون سرنا که سرنا بهر ما نالد		از آن دم‌ها پرآتش که در سرنا دمیدستم
مجو از من سخن دیگر برو در روضه اخضر		از آن حسن و از آن منظر بجو که من خریدستم

دلا مشتاق دیدارم غریب و عاشق و مستم		کنون عزم لقا دارم من اینک رخت بربستم
تویی قبله همه عالم ز قبله رو نگردانم		بدین قبله نماز آرم به هر وادی که من هستم
مرا جانی در این قالب وانگه جز توم مذهب		که من از نیستی جانا به عشق تو برون جستم
اگر جز تو سری دارم سزاوار سر دارم		وگر جز دامنت گیرم بریده باد این دستم
به هر جا که روم بی تو یکی حرفیم بی‌معنی		چو هی دو چشم بگشادم چو شین در عشق بنشستم
چو من هی ام چو من شینم چرا گم کرده‌ام هش را		که هش ترکیب می خواهد من از ترکیب بگسستم
جهانی گمره و مرتد ز وسواس هوای خود		به اقبال چنین عشقی ز شر خویشتن رستم
به سربالای عشق این دل از آن آمد که صافی شد		که از دردی آب و گل من بی‌دل در این پستم
زهی لطف خیال او که چون در پاش افتادم		قدم‌های خیالش را به آسیب دو لب خستم
بشستم دست از گفتن طهارت کردم از منطق		حوادث چون پیاپی شد وضوی توبه بشکستم

بگفتم حال دل گویم از آن نوعی که دانستم		برآمد موج آب چشم و خون دل نتانستم
شکسته بسته می‌گفتم پریر از شرح دل چیزی		تنک شد جام فکر و من چو شیشه خرد بشکستم
چو تخته تخته بشکستند کشتی‌ها در این طوفان		چه باشد زورق من خود که من بی‌پا و بی‌دستم
شکست از موج این کشتی نه خوبی ماند و نه زشتی		شدم بی‌خویش و خود را من سبک بر تخته‌ای بستم
نه بالایم نه پست اما ولیک این حرف پست آمد		که گه زین موج بر اوجم گهی زان اوج در پستم
چه دانم نیستم هستم ولیک این مایه می‌دانم		چو هستم نیستم ای جان ولی چون نیستم هستم
چه شک ماند مرا در حشر چون صد ره در این محشر		چو اندیشه بمردم زار و چون اندیشه برجستم
جگر خون شد ز صیادی مرا باری در این وادی		ز صیدم چون نبد شادی شدم من صید و وارستم
بود اندیشه چون بیشه در او صد گرگ و یک میشه		چه اندیشه کنم پیشه که من ز اندیشه ده مستم
به هر چاهی که برکندم ز اول من درافتادم		به هر دامی که بنهادم من اندر دام پیوستم
خسی که مشتریش آمد خیال خام ریش آمد		سبال از کبر می‌مالد که رو من کار کردستم
چه کردی آخر ای کودن نشاندی گل در این گلخن		نرست از گلشنت برگی ولیک از خار تو خستم
مرا واجب کند که من برون آیم چو گل از تن		که عمرم شد به شصت و من چو سین و شین در این شستم

اگر شد سود و سرمایه چه غمگینی چو من هستم		برآور سر ز جود من که لاتأسوا نمودستم
اگر فانی شود عالم ز دریایی بود شبنم		گر افتاده‌ست او از خود نیفتاده‌ست از دستم
جهان ماهی عدم دریا درون ماهی این غوغا		کنم صیدش اگر گم شد که من صیاد بی‌شستم

بیا بشنو که من پیش و پس اسبت چرا گردم		ازیرا نعل اسبت را به هنگام چرا گردم
امانی از ندم دادی نه لافیدی نه دم دادی		زهی عیسی دم فردم زهی باکر و بافر دم
چو دخلم از لبی دادی که پاک آمد ز بیدادی		کی داند وسعت خرجم کجا گشته‌ست هر خرجم
چو دیدم داد و جود تو شدم محو وجود تو		یکی رنگی برآوردم که گویی باغ را وردم
تو داوود جوانمردی امام قدرالسردی		چو من محصون آن سردم برون از گرم و از سردم
چو عکس جیش حسن تو طراد آورد بر نقشم		برون جستم ز فکرت من نه در عکسم نه در طردم
خمش کن کاندر این وادی شرابی بود جاویدی		رواق و درد او خوردم که هر دو بود درخوردم

طواف حاجیان دارم به گرد یار می‌گردم		نه اخلاق سگان دارم نه بر مردار می‌گردم
مثال باغبانانم نهاده بیل بر گردن		برای خوشه خرما به گرد خار می‌گردم
نه آن خرما که چون خوردی شود بلغم کند صفرا		ولیکن پر برویاند که چون طیار می‌گردم
جهان مارست و زیر او یکی گنجی است بس پنهان		سر گنجستم و بر وی چو دم مار می‌گردم
ندارم غصه دانه اگر چه گرد این خانه		فرورفته به اندیشه چو بوتیمار می‌گردم
نخواهم خانه‌ای در ده نه گاو و گله فربه		ولیکن مست سالارم پی سالار می‌گردم
رفیق خضرم و هر دم قدوم خضر را جویان		قدم برجا و سرگردان که چون پرگار می‌گردم
نمی‌دانی که رنجورم که جالینوس می‌جویم		نمی‌بینی که مخمورم که بر خمار می‌گردم
نمی‌دانی که سیمرغم که گرد قاف می‌پرّم		نمی‌دانی که بو بردم که بر گلزار می‌گردم
مرا زین مردمان مشمر خیالی دان که می‌گردد		خیال ار نیستم ای جان چه بر اسرار می‌گردم
چرا ساکن نمی‌گردم بر این و آن همی‌گویم		که عقلم برد و مستم کرد ناهموار می‌گردم
مرا گویی مرو شپشپ که حرمت را زیان دارد		ز حرمت عار می‌دارم از آن بر عار می‌گردم
بهانه کرده‌ام نان را ولیکن مست خبازم		نه بر دینار می‌گردم که بر دیدار می‌گردم
هر آن نقشی که پیش آید در او نقاش می‌بینم		برای عشق لیلی دان که مجنون‌وار می‌گردم
در این ایوان سربازان که سر هم درنمی‌گنجد		من سرگشته معذورم که بی‌دستار می‌گردم
نیم پروانه آتش که پر و بال خود سوزم		منم پروانه سلطان که بر انوار می‌گردم
چه لب را می‌گزی پنهان که خامش باش و کمتر گوی		نه فعل و مکر توست این هم که بر گفتار می‌گردم
بیا ای شمس تبریزی شفق‌وار ارچه بگریزی		شفق وار از پی شمست بر این اقطار می‌گردم

تو تا دوری ز من جانا چنین بی‌جان همی‌گردم		چو در چرخم درآوردی به گردت زان همی‌گردم
چو باغ وصل خوش بویم چو آب صاف در جویم		چو احسان است هر سویم در این احسان همی‌گردم
مرا افتاد کار خوش زهی کار و شکار خوش		چو باد نوبهار خوش در این بستان همی‌گردم
چه جای باغ و بستانش که نفروشم به صد جانش		شدم من گوی میدانش در این میدان همی‌گردم
کسی باشد ملول ای جان که او نبود قبول ای جان		منم آل رسول ای جان پس سلطان همی‌گردم
تو را گویم چرا مستم ز لعلش بوی بردستم		کلند عشق در دستم به گرد کان همی‌گردم
منم از کیمیای جان چه جای دل چه جای جان		نه چون تو آسیای نان که گرد نان همی‌گردم
قدح وارم در این دوران میان حلقه مستان		ز دست این به دست آن بدین دستان همی‌گردم

بگفتم عذر با دلبر که بی‌گه بود و ترسیدم		جوابم داد کای زیرک بگاهت نیز هم دیدم
بگفتم ای پسندیده چو دیدی گیر نادیده		بگفت او ناپسندت را به لطف خود پسندیدم
بگفتم گر چه شد تقصیر دل هرگز نگردیده‌ست		بگفت آن را هم از من دان که من از دل نگردیدم
بگفتم هجر خونم خورد بشنو آه مهجوران		بگفت آن دام لطف ماست کاندر پات پیچیدم
چو یوسف کابن یامین را به مکر از دشمنان بستد		تو را هم متهم کردند و من پیمانه دزدیدم
بگفتم روز بی‌گاه است و بس ره دور گفتا رو		به من بنگر به ره منگر که من ره را نوردیدم
به گاه و بی‌گه عالم چه باشد پیش این قدرت		که من اسرار پنهان را بر این اسباب نبریدم
اگر عقل خلایق را همه بر همدگر بندی		نیابد سر لطف ما مگر آن جان که بگزیدم

دعا گویی است کار من بگویم تا نطق دارم		قبول تو دعاها را بر آن باری چه حق دارم
به گرد شمع سمع تو دعاهاام همی‌گردد		از آن چون پر پروانه دعای محترق دارم
به دارالکتب حاجاتم درآ که بهر اصغایت		صحف فوق صحف دارم ورق زیر ورق دارم
سرم در چرخ کی گنجد که سر بخشیده فضل است		دلم شاد است و می گوید غم رب الفلق دارم
چو شاخ بید اندیشه ز هر بادی اگر پیچد		چو بیخ سدره خضرا اصول متفق دارم

چه دانی تو که در باطن چه شاهی همنشین دارم		رخ زرین من منگر که پای آهنین دارم
بدان شه که مرا آورد کلی روی آوردم		وزان کو آفریدستم هزاران آفرین دارم
گهی خورشید را مانم گهی دریای گوهر را		درون عز فلک دارم برون ذل زمین دارم
درون خمره عالم چو زنبوری همی‌گردم		مبین تو ناله‌ام تنها که خانه انگبین دارم
دلا گر طالب مایی برآ بر چرخ خضرایی		چنان قصری است حصن من که امن الؤمنین دارم
چه باهول است آن آبی که این چرخ است از او گردان		چو من دولاب آن آبم چنین شیرین حنین دارم
چو دیو و آدمی و جن همی‌بینی به فرمانم		نمی‌دانی سلیمانم که در خاتم نگین دارم
چرا پژمرده باشم من که بشکفته‌ست هر جزوم		چرا خربنده باشم من براقی زیر زین دارم
چرا از ماه وامانم نه عقرب کوفت بر پایم		چرا زین چاه برنایم چون من حبل متین دارم
کبوترخانه‌ای کردم کبوترهای جان‌ها را		بپر ای مرغ جان این سو که صد برج حصین دارم
شعاع آفتابم من اگر در خانه‌ها گردم		عقیق و زر و یاقوتم ولادت ز آب و طین دارم
تو هر گوهر که می بینی بجو دری دگر در روی		که هر ذره همی‌گوید که در باطن دفین دارم
تو را هر گوهری گوید مشو قانع به حسن من		که از شمع ضمیر است آن که نوری در جبین دارم
خمش کردم که آن هوشی که دریابد نداری تو		مجنبان گوش و مفریبان که چشمی هوش بین دارم

من از اقلیم بالایم سر عالم نمی‌دارم		نه از آبم نه از خاکم سر عالم نمی‌دارم
اگر بالاست پراختر وگر دریاست پرگوهر		وگر صحراست پرعبهر سر آن هم نمی‌دارم
مرا گویی ظریفی کن دمی با ما حریفی کن		مرا گفته‌ست لاتسکن تو را همدم نمی‌دارم
مرا چون دایه فضلش به شیر لطف پرورده‌ست		چو من مخمور آن شیرم سر زمزم نمی‌دارم
در آن شربت که جان سازد دل مشتاق جان بازد		خرد خواهد که دریازد منش محرم نمی‌دارم
ز شادی‌ها چو بیزارم سر غم از کجا دارم		به غیر یار دلدارم خوش و خرم نمی‌دارم
پی آن خمر چون عندم شکم بر روزه می بندم		که من آن سرو آزادم که برگ غم نمی‌دارم
درافتادم در آب جو شدم شسته ز رنگ و بو		ز عشق ذوق زخم او سر مرهم نمی‌دارم
تو روز و شب دو مرکب دان یکی اشهب یکی ادهم		بر اشهب بر نمی‌شینم سر ادهم نمی‌دارم
جز این منهاج روز و شب بود عشاق را مذهب		که بر مسلک به زیر این کهن طارم نمی‌دارم
به باغ عشق مرغانند سوی بی‌سویی پران		من ایشان را سلیمانم ولی خاتم نمی‌دارم
منم عیسی خوش خنده که شد عالم به من زنده		ولی نسبت ز حق دارم من از مریم نمی‌دارم
ز عشق این حرف بشنیدم خموشی راه خود دیدم		بگو عشقا که من با دوست لا و لم نمی‌دارم

همه بازان عجب ماندند در آهنگ پروازم		کبوتر همچو من دیدی که من در جستن بازم
به هر هنگام هر مرغی به هر پری همی‌پرد		مگر من سنگ پولادم که در پرواز آغازم
دهان مگشای بی‌هنگام و می ترس از زبان من		زبانت گر بود زرین زبان درکش که من گازم
به دنبل دنبه می گوید مرا نیشی است در باطن		تو را بشکافم ای دنبل گر از آغاز بنوازم
بمالم بر تو من خود را به نرمی تا شوی ایمن		به ناگاهانت بشکافم که تا دانی چه فن سازم
دهان مگشای این ساعت ازیرا دنبل خامی		چو وقت آید شوی پخته به کار تو بپردازم
کدامین شوخ برد از ما که دیده شوخ کردستی		چه خوانی دیده پیهی را که پس فرداش بگدازم
کمان نطق من بستان که تیر قهر می پرد		که از مستی مبادا تیر سوی خویش اندازم
یکی سوزی است سازنده عتاب شمس تبریزی		رهم از عالم ناری چو با این سوز درسازم

نه آن بی‌بهره دلدارم که از دلدار بگریزم		نه آن خنجر به کف دارم کز این پیکار بگریزم
منم آن تخته که با من دروگر کارها دارد		نه از تیشه زبون گردم نه از مسمار بگریزم
مثال تخته بی‌خویشم خلاف تیشه نندیشم		نشایم جز که آتش را گر از نجار بگریزم
چو سنگم خوار و سرد ار من به لعلی کم سفر سازم		چو غارم تنگ و تاری گر ز یار غار بگریزم
نیابم بوس شفتالو چو بگریزم ز بی‌برگی		نبویم مشک تاتاری گر از تاتار بگریزم
از آن از خود همی‌رنجم که منهم در نمی‌گنجم		سزد چون سر نمی‌گنجد گر از دستار بگریزم
هزاران قرن می باید که این دولت به پیش آید		کجا یابم دگربارش اگر این بار بگریزم
نه رنجورم نه نامردم که از خوبان بپرهیزم		نه فاسد معده‌ای دارم که از خمار بگریزم
نیم بر پشت پالانی که در میدان سپس مانم		نیم فلاح این ده من که از سالار بگریزم
همی‌گویم دلا بس کن دلم گوید جواب من		که من در کان زر غرقم چرا ز ایثار بگریزم

نهادم پای در عشق که بر عشاق سر باشم		منم فرزند عشق جان ولی پیش از پدر باشم
اگر چه روغن بادام از بادام می زاید		همی‌گوید که جان داند که من بیش از شجر باشم
به ظاهربین همی‌گوید چو مسجود ملایک شد		که ای ابله روا داری که جسم مختصر باشم
زمانی بر کف عشقش چو سیمابی همی‌لرزم		زمانی در بر معدن همه دل همچو زر باشم
منم پیدا و ناپیدا چو جان و عشق در قالب		گهی اندر میان پنهان گهی شهره کمر باشم
در آن زلفین آن یارم چه سوداها که من دارم		گهی در حلقه می آیم گهی حلقه شمر باشم
اگر عالم بقا یابد هزاران قرن و من رفته		میان عاشقان هر شب سمر باشم سمر باشم
مرا معشوق پنهانی چو خود پنهان همی‌خواهد		وگر نی رغم شب کوران عیان همچون قمر باشم
مرا گردون همی‌گوید که چون مه بر سرت دارم		بگفتم نیک می گویی بپرس از من اگر باشم
اگر ساحل شود جنت در او ماهی نیارامد		حدیث شهد او گویم پس آنگه در شکر باشم
به روز وصل اگر ما را از آن دلدار بشناسی		پس آن دلبر دگر باشد من بی‌دل دگر باشم
بسوزا این تنم گر من ز هر آتش برافروزم		مبادم آب اگر خود من ز هر سیلاب تر باشم
در آن محوی که شمس الدین تبریزیم پالاید		ملک را بال می ریزد من آن جا چون بشر باشم

مرا چون کم فرستی غم حزین و تنگ دل باشم		چو غم بر من فروریزی ز لطف غم خجل باشم
غمان تو مرا نگذاشت تا غمگین شوم یک دم		هوای تو مرا نگذاشت تا من آب و گل باشم
همه اجزای عالم را غم تو زنده می دارد		منم کز تو غمی خواهم که در وی مستقل باشم
عجب دردی برانگیزی که دردم را دوا گردد		عجب گردی برانگیزی که از وی مکتحل باشم
فدایی را کفیلی کو که ارزد جان فدا کردن		کسایی را کسایی کو که آن را مشتمل باشم
مرا رنج تو نگذارد که رنجوری به من آید		مرا گنج تو نگذارد که درویش و مقل باشم
صباح تو مرا نگذاشت تا شمعی برافروزم		عیان تو مرا نگذاشت تا من مستدل باشم
خیالی کان به پیش آید خیالت را بپوشاند		اگر خونش بریزم من ز خون او بحل باشم
بسوزانم ز عشق تو خیال هر دو عالم را		بسوزند این دو پروانه چو من شمع چگل باشم
خمش کن نقل کمتر کن ز حال خود به قال خود		چنان نقلی که من دارم چرا من منتقل باشم

تو خود دانی که من بی‌تو عدم باشم عدم باشم		عدم خود قابل هست است از آن هم نیز کم باشم
چو زان یوسف جدا مانم یقین در بیت احزانم		حریف ظن بد باشم ندیم هر ندم باشم
چو شحنه شهر شه باشم عسس گردم چو مه باشم		شکنجه دزد غم باشم سقام هر سقم باشم
ببندم گردن غم را چو اشتر می کشم هر جا		بجز خارش ننوشانم چو در باغ ارم باشم
قضایش گر قصاص آرد مرا اشتر کند روزی		جمازه حج او گردم حمول آن حرم باشم
منم محکوم امر مر گه اشتربان و گه اشتر		گهی لت خواره چون طبلم گهی شقه علم باشم
اگر طبال اگر طبلم به لشکرگاه آن فضلم		از این تلوین چه غم دارم چو سلطان را حشم باشم
بگیرم خرس فکرت را ره رقصش بیاموزم		به هنگامه بتان آرم ز رقصش مغتنم باشم
چو شمعی ام که بی‌گفتن نمایم نقش هر چیزی		مکن اندیشه کژمژ که غماز رقم باشم
یقول العشق یا صاحی تساکر و اغتنم راحی		فاشبعناک یا طاوی و داویناک یا اخشم
شکرنا نعمه المولی و مولانا به اولی		فهذا العیش لا یفنی و هذا الکاس لا یهشم
افندی کالی میراسوذ لزمونو تا کالاسو		اذی نازس کنا خارس که تا من محتشم باشم
یزک ای یار روحانی ورر عیسی بکی جانی		سنک اول ایلکل قانی اگر من متهم باشم
خمش باشم ترش باشم به قاصد تا بگوید او		خمش چونی ترش چونی تو را چون من صنم باشم

من آنم کز خیالاتش تراشنده وثن باشم		چو هنگام وصال آمد بتان را بت شکن باشم
مرا چون او ولی باشد چه سخره بوعلی باشم		چو حسن خویش بنماید چه بند بوالحسن باشم
دو صورت پیش می آرد گهی شمع است و گه شاهد		دوم را من چو آیینه نخستین را لگن باشم
مرا وامی است در گردن که بسپارم به عشقش جان		ولی نگزارمش تا از تقاضا ممتحن باشم
چو زندانم بود چاهی که در قعرش بود یوسف		خنک جان من آن روزی که در زندان شدن باشم
چو دست او رسن باشد که دست چاهیان گیرد		چه دستک‌ها زنم آن دم که پابست رسن باشم
مرا گوید چه می نالی ز عشقی تا که راهت زد		خنک آن کاروان کش من در این ره راه زن باشم
چو چنگم لیک اگر خواهی که دانی وقت ساز من		غنیمت دار آن دم را که در تن تن تنن باشم
چو یار ذوفنون من زند پرده جنون من		خدا داند دگر کس نی که آن دم در چه فن باشم
ز کوب غم چه غم دارم که با او پای می کوبم		چه تلخی آیدم چون من بر شیرین ذقن باشم
چو بیش از صد جهان دارم چرا در یک جهان باشم		چو پخته شد کباب من چرا در بابزن باشم
کبوترباز عشقش را کبوتر بود جان من		چو برج خویش را دیدم چرا اندر بدن باشم
گهی با خویش در جنگم گهی بی‌خویشم و دنگم		چو آمد یار گلرنگم چرا با این سه فن باشم
چو در گرمابه عشقش حجابی نیست جان‌ها را		نیم من نقش گرمابه چرا در جامه کن باشم
خمش کن ای دل گویا که من آواره خواهم شد		وطن آتش گرفت از تو چگونه در وطن باشم
اگر من در وطن باشم وگر بیرون ز تن باشم		ز تاب شمس تبریزی سهیل اندر یمن باشم

چو آمد روی مه رویم که باشم من که من باشم		چو هر خاری از او گل شد چرا من یاسمن باشم
چو هر سنگی عسل گردد چرا مومی کند مومی		همه اجسام چون جان شد چرا استیزه تن باشم
یقین هر چشم جو گردد چو آن آب روان آمد		چو در جلوه‌ست حسن او چه بند بوالحسن باشم
اگر چه در لگن بودم مثال شمع تا اکنون		چو شمعم جمله گشت آتش چرا اندر لگن باشم
چو از نحس زحل رستم چه زیر آسمان باشم		چو محنت جمله دولت گشت از چه ممتحن باشم
حسد بر من حسد دارد مرا بر کی حسد باشد		ز جوی خمر چون مستم چرا تشنه لبن باشم

به گرد دل همی‌گردی چه خواهی کرد می‌دانم		چه خواهی کرد دل را خون و رخ را زرد می‌دانم
یکی بازی برآوردی که رخت دل همه بردی		چه خواهی بعد از این بازی دگر آورد می‌دانم
به یک غمزه جگر خستی پس آتش اندر او بستی		بخواهی پخت می‌بینم بخواهی خورد می‌دانم
به حق اشک گرم من به حق آه سرد من		که گرمم پرس چون بینی که گرم از سرد می‌دانم
مرا دل سوزد و سینه تو را دامن ولی فرق است		که سوز از سوز و دود از دود و درد از درد می‌دانم
به دل گویم که چون مردان صبوری کن دلم گوید		نه مردم نی زن ار از غم ز زن تا مرد می‌دانم
دلا چون گرد برخیزی ز هر بادی نمی‌گفتی		که از مردی برآوردن ز دریا گرد می‌دانم
جوابم داد دل کان مه چو جفت و طاق می‌بازد		چو ترسا جفت گویم گر ز جفت و فرد می‌دانم
چو در شطرنج شد قایم بریزد نرد شش پنجی		بگویم مات غم باشم اگر این نرد می‌دانم

تو خورشیدی و یا زهره و یا ماهی نمی‌دانم		وزین سرگشته مجنون چه می خواهی نمی‌دانم
در این درگاه بی‌چونی همه لطف است و موزونی		چه صحرایی چه خضرایی چه درگاهی نمی‌دانم
به خرمنگاه گردونی که راه کهکشان دارد		چو ترکان گرد تو اختر چه خرگاهی نمی‌دانم
ز رویت جان ما گلشن بنفشه و نرگس و سوسن		ز ماهت ماه ما روشن چه همراهی نمی‌دانم
زهی دریای بی‌ساحل پر از ماهی درون دل		چنین دریا ندیدستم چنین ماهی نمی‌دانم
شهی خلق افسانه محقر همچو شه دانه		بجز آن شاه باقی را شهنشاهی نمی‌دانم
زهی خورشید بی‌پایان که ذراتت سخن گویان		تو نور ذات اللهی تو اللهی نمی‌دانم
هزاران جان یعقوبی همی‌سوزد از این خوبی		چرا ای یوسف خوبان در این چاهی نمی‌دانم
خمش کن کز سخن چینی همیشه غرق تلوینی		دمی هویی دمی‌هایی دمی آهی نمی‌دانم
خمش کردم که سرمستم از آن افسون که خوردستم		که بی‌خویشی و مستی را ز آگاهی نمی‌دانم

چو رعد و برق می خندد ثنا و حمد می خوانم		چو چرخ صاف پرنورم به گرد ماه گردانم
زبانم عقده‌ای دارد چو موسی من ز فرعونان		ز رشک آنک فرعونی خبر یابد ز برهانم
فروبندید دستم را چو دریابید هستم را		به لشکرگاه فرعونی که من جاسوس سلطانم
نه جاسوسم نه ناموسم من از اسرار قدوسم		رها کن چونک سرمستم که تا لافی بپرانم
ز باده باد می خیزد که باده باد انگیزد		خصوصا این چنین باده که من از وی پریشانم
همه زهاد عالم را اگر بویی رسد زین می		چه ویرانی پدید آید چه گویم من نمی‌دانم
چه جای می که گر بویی از آن انفاس سرمستان		رسد در سنگ و در مرمر بلافد کآب حیوانم
وجود من عزبخانه‌ست و آن مستان در او جمعند		دلم حیران کز ایشانم عجب یا خود من ایشانم
اگر من جنس ایشانم وگر من غیر ایشانم		نمی‌دانم همین دانم که من در روح و ریحانم

ندارد پای عشق او دل بی‌دست و بی‌پایم		که روز و شب چو مجنونم سر زنجیر می خایم
میان خونم و ترسم که گر آید خیال او		به خون دل خیالش را ز بی‌خویشی بیالایم
خیالات همه عالم اگر چه آشنا داند		به خون غرقه شود والله اگر این راه بگشایم
منم افتاده در سیلی اگر مجنون آن لیلی		ز من گر یک نشان خواهد نشانی‌هاش بنمایم
همه گردد دل پاره همه شب همچو استاره		شده خواب من آواره ز سحر یار خودرایم
ز شب‌های من گریان بپرس از لشکر پریان		که در ظلمت ز آمدشد پری را پای می سایم
اگر یک دم بیاسایم روان من نیاساید		من آن لحظه بیاسایم که یک لحظه نیاسایم
رها کن تا چو خورشیدی قبایی پوشم از آتش		در آن آتش چو خورشیدی جهانی را بیارایم
که آن خورشید بر گردون ز عشق او همی‌سوزد		و هر دم شکر می گوید که سوزش را همی‌شایم
رها کن تا که چون ماهی گدازان غمش باشم		که تا چون مه نکاهم من چو مه زان پس نیفزایم

من این ایوان نه تو را نمی‌دانم نمی‌دانم		من این نقاش جادو را نمی‌دانم نمی‌دانم
مرا گوید مرو هر سو تو استادی بیا این سو		که من آن سوی بی‌سو را نمی‌دانم نمی‌دانم
همی‌گیرد گریبانم همی‌دارد پریشانم		من این خوش خوی بدخو را نمی‌دانم نمی‌دانم
مرا جان طرب پیشه‌ست که بی‌مطرب نیارامد		من این جان طرب جو را نمی‌دانم نمی‌دانم
یکی شیری همی‌بینم جهان پیشش گله آهو		که من این شیر و آهو را نمی‌دانم نمی‌دانم
مرا سیلاب بربوده مرا جویای جو کرده		که این سیلاب و این جو را نمی‌دانم نمی‌دانم
چو طفلی گم شدستم من میان کوی و بازاری		که این بازار و این کو را نمی‌دانم نمی‌دانم
مرا گوید یکی مشفق بدت گویند بدگویان		نکوگو را و بدگو را نمی‌دانم نمی‌دانم
زمین چون زن فلک چو شو خورد فرزند چون گربه		من این زن را و این شو را نمی‌دانم نمی‌دانم
مرا آن صورت غیبی به ابرو نکته می گوید		که غمزه چشم و ابرو را نمی‌دانم نمی‌دانم
منم یعقوب و او یوسف که چشمم روشن از بویش		اگر چه اصل این بو را نمی‌دانم نمی‌دانم
جهان گر رو ترش دارد چو مه در روی من خندد		که من جز میر مه رو را نمی‌دانم نمی‌دانم
ز دست و بازوی قدرت به هر دم تیر می پرد		که من آن دست و بازو را نمی‌دانم نمی‌دانم
در آن مطبخ درافتادم که جان و دل کباب آمد		من این گندیده تزغو را نمی‌دانم نمی‌دانم
دکان نانبا دیدم که قرصش قرص ماه آمد		من این نان و ترازو را نمی‌دانم نمی‌دانم
چو مردان صف شکستم من به طفلی بازرستم من		که این لالای لولو را نمی‌دانم نمی‌دانم
تو گویی شش جهت منگر به سوی بی‌سوی برپر		بیا این سو من آن سو را نمی‌دانم نمی‌دانم
خمش کن چند می گویی چه قیل و قال می جویی		که قیل و قال و قالو را نمی‌دانم نمی‌دانم
به دستم یرلغی آمد از آن قان همه قانان		که من با چو و با تو را نمی‌دانم نمی‌دانم
دوایی دارم آخر من ز جالینوس پنهانی		که من این درد پهلو را نمی‌دانم نمی‌دانم
مرا دردی است و دارویی که جالینوس می گوید		که من این درد و دارو را نمی‌دانم نمی‌دانم
برو ای شب ز پیش من مپیچان زلف و گیسو را		که جز آن جعد و گیسو را نمی‌دانم نمی‌دانم
برو ای روز گلچهره که خورشیدت چه گلگون است		که من جز نور یاهو را نمی‌دانم نمی‌دانم
برو ای باغ با نقلت برو ای شیره با شیرت		که جز آن نقل و طزغو را نمی‌دانم نمی‌دانم
اگر صد منجنیق آید ز برج آسمان بر من		بجز آن برج و بارو را نمی‌دانم نمی‌دانم
چه رومی چهرگان دارم چه ترکان نهان دارم		چه عیب است ار هلاوو را نمی‌دانم نمی‌دانم
هلاوو را بپرس آخر از آن ترکان حیران کن		کز آن حیرت هلا او را نمی‌دانم نمی‌دانم
دلم چون تیر می پرد کمان تن همی‌غرد		اگر آن دست و بازو را نمی‌دانم نمی‌دانم
رها کن حرف هندو را ببین ترکان معنی را		من آن ترکم که هندو را نمی‌دانم نمی‌دانم
بیا ای شمس تبریزی مکن سنگین دلی با من		که با تو سنگ و لولو را نمی‌دانم نمی‌دانم

بنه ای سبز خنگ من فراز آسمان‌ها سم		که بنشست آن مه زیبا چو صد تنگ شکر پیشم
روان شد سوی ما کوثر پر از شیر و پر از شکر		بدران مشک سقا را بزن سنگی و بشکن خم
یکی آهوی جان پرور برآمد از بیابانی		که شیر نر ز بیم او زند بر ریگ سوزان دم
همه مستیم ای خواجه به روز عید می ماند		دهل مست و دهلزن مست و بیخود می زند لم لم
درآمد عقل در میدان سر انگشت در دندان		که با سرمست و با حیران چه گفتم من که الهاکم
یکی عاقل میان ما به دارو هم نمی‌یابد		در این زنجیر مجنونان چه مجنون می شود مردم
به نزد من یکی ساغر به از صد خانه پرزر		بریزم بر تن لاغر از آن باده یکی قمقم
میان روزه داران خوش شراب عید در می کش		نه آن مستی که شب آیی ز ترس خلق چون کزدم
بخور بی‌رطل و بی‌کوزه میی کو بشکند روزه		نه ز انگورست و نی شیره نی از طزغو نی از گندم
شرابی نی که درریزی سحر مخمور برخیزی		دروغین است آن باده از آن افتاده کوته دم
دهان بربند و محرم شو به کعبه خامشان می رو		پیاپی اندر این مستی نی اشتر جو و نی جم جم

بنه ای سبز خنگ من فراز آسمان‌ها سم		که بنوشت آن مه بی‌کیف دعوت نامه‌ای پیشم
روان شد سوی ما کوثر که گنجا نیست ظرف اندر		بدران مشک سقا را بزن سنگی و بشکن خم
یکی آهوی چون جانی برآمد از بیابانی		که شیر نر ز بیم او زند بر ریگ سوزان دم
همه مستیم ای خواجه به روز عید می ماند		دهل مست و دهلزن مست و بیخود می زند لم لم
درآمد عقل در میدان سر انگشت در دندان		که بر سرمست و با حیران چه برخوانیم الهاکم
یکی عاقل میان ما به دار وهم نمی‌یابند		در این زنجیر مجنونان چه مجنون می شود مردم
بر مخمور یک ساغر به از صد خانه پرزر		بریزم بر تن لاغر از آن باده یکی قمقم
میان روزه داران خوش شراب عشق در می کش		نه آن مستی که شب آیی ز شرم خلق چون کزدم
بخور بی‌رطل و بی‌کوزه میی کو نشکند روزه		نه ز انگور است و نه از شیره نه از بکنی نه از گندم
شرابی نی که درریزی سر مخمور برخیزی		دروغین است آن باده از آن افتاد کوته دم
رسید از باده خانه پر به زیر مشک می اشتر		رها کن خواب خراخر که قمقم بانگ زد قم قم
دهان بربند و محرم شو به کعبه خامشان می رو		پیاپی اندر این مستی نه اشتر جو و نی جم جم

زهی سرگشته در عالم سر و سامان که من دارم		زهی در راه عشق تو دل بریان که من دارم
وگر در راه بازار غم عشقت خریدارم		به صد جان‌ها بنفروشم ز عشقت آنچ من دارم

بشستم تخته هستی سر عالم نمی‌دارم		دریدم پرده بی‌چون سر آن هم نمی‌دارم
مرا چون دایه قدسی به شیر لطف پرورده‌ست		ملامت کی رسد در من که برگ غم نمی‌دارم
چنان در نیستی غرقم که معشوقم همی‌گوید		بیا با من دمی بنشین سر آن هم نمی‌دارم
دمی کاندر وجود آورد آدم را به یک لحظه		از آن دم نیز بیزارم سر آن هم نمی‌دارم
چه گویی بوالفضولی را که یک دم آن خود نبود		هزاران بار می گوید سر آن هم نمی‌دارم

ای عشق که کردستی تو زیر و زبر خوابم		تا غرقه شده‌ست از تو در خون جگر خوابم
از کان شکر جستن اندر شب آبستن		بگداخت در اندیشه مانند شکر خوابم
بی‌لطف وصال او گشتم چو هلال او		تا شب نبرد هرگز در دور قمر خوابم
چون شب بشود تاری با این همه بیداری		با عشق همی‌گویم کای عشق ببر خوابم
چون خواب مرا بیند بگریزد و بنشیند		از من برود آید در شخص دگر خوابم
یاران که چه یاریدم تنها مگذاریدم		چون عشق ملک برده‌ست از چشم بشر خوابم
بنشین اگری عاشق تا صبحدم صادق		با من که نمی‌آید تا صبح و سحر خوابم

من دلق گرو کردم عریان خراباتم		خوردم همه رخت خود مهمان خراباتم
ای مطرب زیبارو دستی بزن و برگو		تو آن مناجاتی من آن خراباتم
خواهی که مرا بینی ای بسته نقش تن		جان را نتوان دیدن من جان خراباتم
نی مرد شکم خوارم نی درد شکم دارم		زین مایده بیزارم بر خوان خراباتم
من همدم سلطانم حقا که سلیمانم		کلی همه ایمانم ایمان خراباتم
با عشق در این پستی کردم طرب و مستی		گفتم چه کسی گفتا سلطان خراباتم
هر جا که همی‌باشم همکاسه اوباشم		هر گوشه که می گردم گردان خراباتم
گویی بنما معنی برهان چنین دعوی		روشنتر از این برهان برهان خراباتم
گر رفت زر و سیمم با سینه سیمینم		ور بی‌سر و سامانم سامان خراباتم
ای ساقی جان جانی شمع دل ویرانی		ویران دلم را بین ویران خراباتم
گویی که تو را شیطان افکند در این ویران		خوبی ملک دارد شیطان خراباتم
هر گه که خمش باشم من خم خراباتم		هر گه که سخن گویم دربان خراباتم

گر بی‌دل و بی‌دستم وز عشق تو پابستم		بس بند که بشکستم آهسته که سرمستم
در مجلس حیرانی جانی است مرا جانی		زان شد که تو می دانی آهسته که سرمستم
پیش آی دمی جانم زین بیش مرنجانم		ای دلبر خندانم آهسته که سرمستم
ساقی می جانان بگذر ز گران جانان		دزدیده ز رهبانان آهسته که سرمستم
رندی و چو من فاشی بر ملت قلاشی		در پرده چرا باشی آهسته که سرمستم
ای می بترم از تو من باده ترم از تو		پرجوش ترم از تو آهسته که سرمستم
از باده جوشانم وز خرقه فروشانم		از یار چه پوشانم آهسته که سرمستم
تا از خود ببریدم من عشق تو بگزیدم		خود را چو فنا دیدم آهسته که سرمستم
هر چند به تلبیسم در صورت قسیسم		نور دل ادریسم آهسته که سرمستم
در مذهب بی‌کیشان بیگانگی خویشان		باد است بر ایشان آهسته که سرمستم
ای صاحب صد دستان بی‌گاه شد از مستان		احداث و گرو بستان آهسته که سرمستم

رفتم به طبیب جان گفتم که ببین دستم		هم بی‌دل و بیمارم هم عاشق و سرمستم
صد گونه خلل دارم ای کاش یکی بودی		با این همه علت‌ها در شنقصه پیوستم
گفتا که نه تو مردی گفتم که بلی اما		چون بوی توام آمد از گور برون جستم
آن صورت روحانی وان مشرق یزدانی		وان یوسف کنعانی کز وی کف خود خستم
خوش خوش سوی من آمد دستی به دلم برزد		گفتا ز چه دستی تو گفتم که از این دستم
چون عربده می کردم درداد می و خوردم		افروخت رخ زردم وز عربده وارستم
پس جامه برون کردم مستانه جنون کردم		در حلقه آن مستان در میمنه بنشستم
صد جام بنوشیدم صد گونه بجوشیدم		صد کاسه بریزیدم صد کوزه دراشکستم
گوساله زرین را آن قوم پرستیده		گوساله گرگینم گر عشق بنپرستم
بازم شه روحانی می خواند پنهانی		بر می کشدم بالا شاهانه از این پستم
پابست توام جانا سرمست توام جانا		در دست توام جانا گر تیرم وگر شستم
چست توام ار چستم مست توام ار مستم		پست توام ار پستم هست توام ار هستم
در چرخ درآوردی چون مست خودم کردی		چون تو سر خم بستی من نیز دهان بستم

در مجلس آن رستم در عربده بنشستم		صد ساغر بشکستم آهسته که سرمستم
ای منکر هر زنده خنبک زنی و خنده		ای هم خر و خربنده آهسته که سرمستم
ای عاقل چون لنگر ای روت چو آهنگر		در دلبر ما بنگر آهسته که سرمستم
تو شخصک چوبینی گر پیشترک شینی		صد دجله خون بینی آهسته که سرمستم
کاهل مشو ای ساقی باقی است ز ما باقی		پر ده می راواقی آهسته که سرمستم
آن‌ها که ملولانند زین راه چه گولانند		بس سرد فضولانند آهسته که سرمستم
شمس الحق آزاده تبریز و می ساده		تا حشر من افتاده آهسته که سرمستم

زان می که ز بوی او شوریده و سرمستم		دریاب مرا ساقی والله که چنینستم
ای ساقی مست من بنگر به شکست من		ای جسته ز دست من دریاب کز آن دستم
بشکست مرا دامت بشکستم من جامت		مستی تو و مستی من بشکستی و بشکستم
ای جان و دل مستان بستان سخنم بستان		گویی که نه ای محرم هستم به خدا هستم
پر کن ز می پیشین بنشین بر من بنشین		بنشین که چنین وقتی در خواب همی‌جستم
جان و سر تو یارا بر نقد بزن ما را		مفریب و مگو فردا بردارم و بفرستم
والله که بنگذارم دست از تو چرا دارم		تا لاف زنی گویی کز عربده وارستم
خواهم که ز باد می آتش بفروزانی		خواهم که ز آب خود چون خاک کنی پستم

بستان قدح از دستم ای مست که من مستم		کز حلقه هشیاران این ساعت وارستم
هشیار بر رندی ضدی بود و ضدی		همرنگ شو ای خواجه گر فوقم اگر پستم
هر چیز که اندیشی از جنگ از آن دورم		هر چیز که اندیشی از مهر من آنستم
تا عشق تو بگرفتم سودای تو پذرفتم		با جنگ تو یکتاام با صلح تو همدستم
اسپانخ خویشم دان با ترش پز و شیرین		با هر چه شدم پخته تا با تو بپیوستم
بی‌کار بود سازش سازش نبود نازش		گر جست غلط از من من مست برون جستم
مستی تو و مستی من بربسته به هم دامن		چون دسته و چون هاون دو هست و یکی هستم

گر تو بنمی خسپی بنشین تو که من خفتم		تو قصه خود می گو من قصه خود گفتم
بس کردم از دستان زیرا مثل مستان		از خواب به هر سویی می جنبم و می افتم
من تشنه آن یارم گر خفته و بیدارم		با نقش خیال او همراهم و هم جفتم
چون صورت آیینه من تابع آن رویم		زان رو صفت او را بنمودم و بنهفتم
آن دم که بخندید او من نیز بخندیدم		وان دم که برآشفت او من نیز برآشفتم
باقیش بگو تو هم زیرا که ز بحر توست		درهای معانی که در رشته دم سفتم

ساقی چو شه من بد بیش از دگران خوردم		برگشت سر از مستی تخلیط و خطا کردم
آن ساقی بایستم چون دید که سرمستم		بگرفت سر دستم بوسید رخ زردم
گفتم که تو سلطانی جانی و دو صد جانی		تو خود نمکستانی شوری دگر آوردم
از جام می خالص پرعربده شد مجلس		از عربده کی ترسم من عربده پروردم
بی‌او نکنم عشرت گر تشنه و مخمورم		جفت نظرش باشم گر جفتم وگر فردم
من شاخ ترم اما بی‌باد کجا رقصم		من سایه آن سروم بی‌سرو کجا گردم
نور دل ابر آمد آن ماه اگر ابرم		شاه همه مردان است آن شاه اگر مردم
می رفت شه شیرین گفتم نفسی بنشین		ای مستی هر جزوم ای داروی هر دردم
خورشید حمل کی بود ای گرمی تو بی‌حد		ای محو شده در تو هم گرمم و هم سردم
در کاس تو افتادم کز باده تو شادم		در طاس تو افتادم چون مهره آن نردم
ساکن شوم از گفتن گر اوم نشوراند		زیرا که سوار است او من در قدمش گردم

در آینه چون بینم نقش تو به گفت آرم		آیینه نخواهد دم ای وای ز گفتارم
در آب تو را بینم در آب زنم دستی		هم تیره شود آبم هم تیره شود کارم
ای دوست میان ما ای دوست نمی‌گنجد		ای یار اگر گویم ای یار نمی‌یارم
زان راه که آه آمد تا باز رود آن ره		من راه دهان بستم من ناله نمی‌آرم
گر ناله و آه آمد زان پرده ماه آمد		نظاره مه خوشتر ای ماه ده و چارم

گفتم به مهی کز تو صد گونه طرب دارم		گفتا که به غیر آن صد چیز عجب دارم
گفتم که در این بازی ما را سببی سازی		گفتا که من این بازی بیرون سبب دارم
هر طایفه با قومی خویشی و نسب دارند		من با غم عشق تو خویشی و نسب دارم
بیرون مشو از دیده ای نور پسندیده		کز دولت نور تو مطلوب طلب دارم
آنم که ز هر آهش در چرخ زنم آتش		وز آتش بر آتش از عشق لهب دارم

ای خواجه سلام علیک من عزم سفر دارم		وز بام فلک پنهان من راه گذر دارم
جان عزم سفر دارد تا معدن و اصل خود		زان سو که نظر بخشد آن سوی نظر دارم
نک می کشدم سیلم آن سوی که بد میلم		کز فرقت آن دریا بس گرم جگر دارم
می تازم ترکانه تا حضرت خاقانی		کز وی مثل خرگه صد بند کمر دارم
چون سایه فنا گردم در تابش خورشیدی		کاندر پی او دایم من سیر قمر دارم
چون لعل ز خورشیدش جز گرمی و جز تابش		من فر دگر گیرم من عشق دگر دارم
گر بشکند این جوزم هم مغزم و هم نغزم		ور بشکندم چون نی صد قند شکر دارم
چون سروم و چون سوسن هم بسته هم آزادم		چون سنگم و چون آهن در سینه شرر دارم
یا من هو فی قلبی یسبی ادبی یسبی		حسبی ابدا حسبی آنچ از تو به بر دارم
مولای فنی صبری لا تخرج من صدری		لا تبعد نستبری کز هجر ضرر دارم
ای عشق صلا گفتی می آیم بسم الله		آخر به چه آرامم گر از تو حذر دارم
گر در دل تابوتم مهر تو بود قوتم		قوت ملکی دارم گر شکل بشر دارم
آفندی کلیتیشی کالیسو کیتیشی		شیلیسو نسندیشی دل زیر و زبر دارم
افندی مناخوسی بویسی کلیمو بویسی		تینما خو نتیلوسی یاد تو سمر دارم
باقیش بفرما تو ای خسرو دریاخو		بستم چو صدف من لب یعنی که گهر دارم

توبه نکنم هرگز زین جرم که من دارم		زان کس که کند توبه زین واقعه بیزارم
مجنون ز غم لیلی چون توبه نکرد ای جان		صد لیلی و صد مجنون درجست در اسرارم
بس بی‌سر و پا عشقی که عاشق و معشوقم		هم زارم و بیمارم هم صحت بیمارم
اندیشه پرنده زین سوخته پر گشته		که من قفس تنگم که جعفر طیارم

من خفته وشم اما بس آگه و بیدارم		هر چند که بی‌هوشم در کار تو هشیارم
با شیره فشارانت اندر چرش عشقم		پای از پی آن کوبم کانگور تو افشارم
تو پای همی‌بینی و انگور نمی‌بینی		بستان قدحی شیره دریاب که عصارم
اندر چرش جان آ گر پای همی‌کوبی		تا غوطه خورم یک دم در شیره بسیارم
زین باده نگردد سر زین شیره نشورد دل		هین چاشنیی بستان زین باده که من دارم
زین باده که داری تو پیوسته خماری تو		دانم که چه داری تو در روت نمی‌آرم
دامی که درافتادی بنگر سوی دام افکن		تا ناظر حق باشی ای مرغ گرفتارم
دام ار تک چه باشد فردوس کند حقش		ور خار خسک باشد حق سازد گلزارم
آن دم که به چاه آمد یوسف خبرش آمد		که کار تو می سازد ای خسته بیمارم
داروی تو می کوبم خرگاه تو می روبم		از ضد ضدش انگیزم من قادر و قهارم
گویم به حجر حی شو گویم به عدم شیء شو		گویم به چمن دی شو داری عجب اقرارم
شمس الحق تبریزی تو روشنی روزی		و اندر پی روز تو من چون شب سیارم

یک لحظه و یک ساعت دست از تو نمی‌دارم		زیرا که تویی کارم زیرا که تویی بارم
از قند تو می نوشم با پند تو می کوشم		من صید جگرخسته تو شیر جگرخوارم
جان من و جان تو گویی که یکی بوده‌ست		سوگند بدین یک جان کز غیر تو بیزارم
از باغ جمال تو یک بند گیاهم من		وز خلعت وصل تو یک پاره کلهوارم
بر گرد تو این عالم خار سر دیوار است		بر بوی گل وصلت خاری است که می خارم
چون خار چنین باشد گلزار تو چون باشد		ای خورده و ای برده اسرار تو اسرارم
خورشید بود مه را بر چرخ حریف ای جان		دانم که بنگذاری در مجلس اغیارم
رفتم بر درویشی گفتا که خدا یارت		گویی به دعای او شد چون تو شهی یارم
دیدم همه عالم را نقش در گرمابه		ای برده تو دستارم هم سوی تو دست آرم
هر جنس سوی جنسش زنجیر همی‌درد		من جنس کیم کاین جا در دام گرفتارم
گرد دل من جانا دزدیده همی‌گردی		دانم که چه می جویی ای دلبر عیارم
در زیر قبا جانا شمعی پنهان داری		خواهی که زنی آتش در خرمن و انبارم
ای گلشن و گلزارم وی صحت بیمارم		ای یوسف دیدارم وی رونق بازارم
تو گرد دلم گردان من گرد درت گردان		در دست تو در گردش سرگشته چو پرگارم
در شادی روی تو گر قصه غم گویم		گر غم بخورد خونم والله که سزاوارم
بر ضرب دف حکمت این خلق همی‌رقصند		بی‌پرده تو رقصد یک پرده نپندارم
آواز دفت پنهان وین رقص جهان پیدا		پنهان بود این خارش هر جای که می خارم
خامش کنم از غیرت زیرا ز نبات تو		ابر شکرافشانم جز قند نمی‌بارم
در آبم و در خاکم در آتش و در بادم		این چار بگرد من اما نه از این چارم
گه ترکم و گه هندو گه رومی و گه زنگی		از نقش تو است ای جان اقرارم و انکارم
تبریز دل و جانم با شمس حق است این جا		هر چند به تن اکنون تصدیع نمی‌آرم

تا عاشق آن یارم بی‌کارم و بر کارم		سرگشته و پابرجا ماننده پرگارم
ماننده مریخی با ماه و فلک خشمم		وز چرخ کله زرین در ننگم و در عارم
گر خویش منی یارا می بین که چه بی‌خویشم		ز اسرار چه می پرسی چون شهره و اظهارم
جز خون دل عاشق آن شیر نیاشامد		من زاده آن شیرم دلجویم و خون خوارم
رنجورم و می دانی هم فاتحه می خوانی		ای دوست نمی‌بینی کز فاتحه بیمارم
حلاج اشارت گو از خلق به دار آمد		وز تندی اسرارم حلاج زند دارم
اقرار مکن خواجه من با تو نمی‌گویم		من مرده نمی‌شویم من خاره نمی‌خارم
ای منکر مخدومی شمس الحق تبریزی		ز اقرار چو تو کوری بیزارم و بیزارم

بشکسته سر خلقی سر بسته که رنجورم		برده ز فلک خرقه آورده که من عورم
وای از دل سنگینش وز عشوه رنگینش		او نیست منم سنگین کاین فتنه همی‌شورم
من در تک خونستم وز خوردن خون مستم		گویی که نیم در خون در شیره انگورم
ای عشق که از زفتی در چرخ نمی‌گنجی		چون است که می گنجی اندر دل مستورم
در خانه دل جستی در را ز درون بستی		مشکات و زجاجم من یا نور علی نورم
تن حامله زنگی دل در شکمش رومی		پس نیم ز مشکم من یک نیم ز کافورم
بردی دل و من قاصد دل از دگران جویم		نادیده همی‌آرم اما نه چنین کورم
گر چهره زرد من در خاک رود روزی		روید گل زرد ای جان از خاک سر گورم
آخر نه سلیمان هم بشنید غم موری		آخر تو سلیمانی انگار که من مورم
گفتی که چه می نالی صد خانه عسل داری		می مالم و می نالم هم خرقه زنبورم
می نالم از این علت اما به دو صد دولت		نفروشم یک ذره زین علت ناسورم
چون چنگ همی‌زارم چون بلبل گلزارم		چون مار همی‌پیچم چون بر سر گنجورم
گویی که انا گفتی با کبر و منی جفتی		آن عکس تو است ای جان اما من از آن دورم
من خامم و بریانم خندنده و گریانم		حیران کن و حیرانم در وصلم و مهجورم

پایی به میان درنه تا عیش ز سر گیرم		تو تلخ مشو با من تا تنگ شکر گیرم
بی‌رنگ فرورفتم در عشق تو ای دلبر		برکش تو از این خنبم تا رنگ دگر گیرم
دلتنگتر از میمم چون در طمع و بیمم		من قرص به دو نیمم چون شکل قمر گیرم
ای از رخ شاه جان صد بیذق را سلطان		بر اسب نشین ای جان تا غاشیه برگیرم
وز باد لجاج خود وز غصه نیک و بد		هر چند بدم در خود والله که بتر گیرم
امنی است مرا از تو امنم تویی ای مه رو		یا امن دهم زین سو یا راه خطر گیرم
چون سرو خمید از من گلزار چرید از من		ایمان چو رمید از من ترسم که کفر گیرم
تو غمزه غمازی از تیر سپر سازی		چون تیر تو اندازی پس من چه سپر گیرم
زیر و زبر عشقم شمس الحق تبریز است		جان را ز پی عشقش من زیر و زبر گیرم

صورتگر نقاشم هر لحظه بتی سازم		وانگه همه بت‌ها را در پیش تو بگدازم
صد نقش برانگیزم با روح درآمیزم		چون نقش تو را بینم در آتشش اندازم
تو ساقی خماری یا دشمن هشیاری		یا آنک کنی ویران هر خانه که می سازم
جان ریخته شد بر تو آمیخته شد با تو		چون بوی تو دارد جان جان را هله بنوازم
هر خون که ز من روید با خاک تو می گوید		با مهر تو همرنگم با عشق تو هنبازم
در خانه آب و گل بی‌توست خراب این دل		یا خانه درآ جانا یا خانه بپردازم

شاگرد تو می باشم گر کودن و کژپوزم		تا زان لب خندانت یک خنده بیاموزم
ای چشمه آگاهی شاگرد نمی‌خواهی		چه حیله کنم تا من خود را به تو دردوزم
باری ز شکاف در برق رخ تو بینم		زان آتش دهلیزی صد شمع برافروزم
یک لحظه بری رختم در راه که عشارم		یک لحظه روی پیشم یعنی که قلاوزم
گه در گنهم رانی گه سوی پشیمانی		کژ کن سر و دنبم را من همزه مهموزم
در حوبه و در توبه چون ماهی بر تابه		این پهلو و آن پهلو بر تابه همی‌سوزم
بر تابه توام گردان این پهلو و آن پهلو		در ظلمت شب با تو براقتر از روزم
بس کن همه تلوینم در پیشه و اندیشه		یک لحظه چو پیروزه یک لحظه چو پیروزم

سر برمزن از هستی تا راه نگردد گم		در بادیه مردان محوست تو را جم جم
در عالم پرآتش در محو سر اندرکش		در عالم هستی بین نیلین سر چون قاقم
زیر فلک ناری در حلقه بیداری		هر چند که سر داری نه سر هلدت نی دم
هر رنج که دیده‌ست او در رنج شدیدست او		محو است که عید است او باقی دهل و لم لم
سرگشتگی حالم تو فهم کن از قالم		کای هیزم از آن آتش برخوان که و ان منکم
کی روید از این صحرا جز لقمه پرصفرا		کی تازد بر بالا این مرکب پشمین سم
ور پرد چون کرکس خاکش بکشد واپس		هر چیز به اصل خود بازآید می دانم
رو آر گر انسانی در جوهر پنهانی		کو آب حیات آمد در قالب همچون خم
شمس الحق تبریزی ما بیضه مرغ تو		در زیر پرت جوشان تا آید وقت قم

ای کرده تو مهمانم در پیش درآ جانم		زان روی که حیرانم من خانه نمی‌دانم
ای گشته ز تو واله هم شهر و هم اهل ده		کو خانه نشانم ده من خانه نمی‌دانم
زان کس که شدی جایش زان کس مطلب دانَش		پیش آ و مرنجانش من خانه نمی‌دانم
وان کز تو بود شورش می دار تو معذورش		وز خانه مکن دورش من خانه نمی‌دانم
من عاشق و مشتاقم من شهره آفاقم		رحم آر و مکن طاقم من خانه نمی‌دانم
ای مطرب صاحب صف می زن تو به زخم کف		بر راه دلم این دف من خانه نمی‌دانم
شمس الحق تبریزم جز با تو نیامیزم		می افتم و می خیزم من خانه نمی‌دانم

در عشق سلیمانی من همدم مرغانم		هم عشق پری دارم هم مرد پری خوانم
هر کس که پری خوتر در شیشه کنم زودتر		برخوانم افسونش حراقه بجنبانم
زین واقعه مدهوشم باهوشم و بی‌هوشم		هم ناطق و خاموشم هم لوح خموشانم
فریاد که آن مریم رنگی دگر است این دم		فریاد کز این حالت فریاد نمی‌دانم
زان رنگ چه بی‌رنگم زان طره چو آونگم		زان شمع چو پروانه یا رب چه پریشانم
گفتم که مها جانی امروز دگر سانی		گفتا که بر او منگر از دیده انسانم
ای خواجه اگر مردی تشویش چه آوردی		کز آتش حرص تو پردود شود جانم
یا عاشق شیدا شو یا از بر ما واشو		در پرده میا با خود تا پرده نگردانم
هم خونم و هم شیرم هم طفلم و هم پیرم		هم چاکر و هم میرم هم اینم و هم آنم
هم شمس شکرریزم هم خطه تبریزم		هم ساقی و هم مستم هم شهره و پنهانم

این شکل که من دارم ای خواجه که را مانم		یک لحظه پری شکلم یک لحظه پری خوانم
در آتش مشتاقی هم جمعم و هم شمعم		هم دودم و هم نورم هم جمع و پریشانم
جز گوش رباب دل از خشم نمالم من		جز چنگ سعادت را از زخمه نرنجانم
چون شکر و چون شیرم با خود زنم و گیرم		طبعم چو جنون آرد زنجیر بجنبانم
ای خواجه چه مرغم من نی کبکم و نی بازم		نی خوبم و نی زشتم نی اینم و نی آنم
نی خواجه بازارم نی بلبل گلزارم		ای خواجه تو نامم نه تا خویش بدان خوانم
نی بنده نی آزادم نی موم نه پولادم		نی دل به کسی دادم نی دلبر ایشانم
گر در شرم و خیرم از خود نه‌ام از غیرم		آن سو که کشد آن کس ناچار چنان رانم

امروز خوشم با تو جان تو و فردا هم		از تو شکرافشانم این جا هم و آن جا هم
دل باده تو خورده وز خانه سفر کرده		ما بی‌دل و دل با تو با ما هم و بی‌ما هم
ای دل که روانی تو آن سوی که دانی تو		خدمت برسان از ما آن جا و موصی هم
ما منتظر وقت و دل ناظر تو دایم		در حالت آرامش در شورش و غوغا هم
از باده و باد تو چون موج شده این دل		در مستی و پستی خوش در رفعت و بالا هم
ابر خوش لطف تو با جان و روان ما		در خاک اثر کرده در صخره و خارا هم
با تو پس از این عالم بی‌نقش بنی آدم		خوش خلوت جان باشد آمیزش جان‌ها هم
زان غمزه مست تو زان جادو و جادوخو		خیره شده هر دیده نادان هم و دانا هم
من ننگ نمی‌دارم مجنونم و می دانی		هم عرق جنون دارم از مایه و سودا هم
از آتش و آب او ای جسته نشان بنگر		در آب دو چشم ما در زردی سیما هم
در عالم آب و گل در پرده جان و دل		هم ایمنی از عشقت وین فتنه و غوغا هم
زان طره روحانی زان سلسله جانی		زنار تو بربسته هم مؤمن و ترسا هم

بیخود شده‌ام لیکن بیخودتر از این خواهم		با چشم تو می گویم من مست چنین خواهم
من تاج نمی‌خواهم من تخت نمی‌خواهم		در خدمتت افتاده بر روی زمین خواهم
آن یار نکوی من بگرفت گلوی من		گفتا که چه می خواهی گفتم که همین خواهم
با باد صبا خواهم تا دم بزنم لیکن		چون من دم خود دارم همراز مهین خواهم
در حلقه میقاتم ایمن شده ز آفاتم		مومم ز پی ختمت زان نقش نگین خواهم
ماهی دگر است ای جان اندر دل مه پنهان		زین علم یقینستم آن عین یقین خواهم

جانم به فدا بادا آن را که نمی‌گویم		آن روز سیه بادا کو را بنمی جویم
یک باره شوم رسوا در شهر اگر فردا		من بر در دل باشم او آید در کویم
گفتم صنم مه رو گه گاه مرا می جو		کز درد به خون دل رخساره همی‌شویم
گفتا که تو را جستم در خانه نبودی تو		یا رب که چنین بهتان می گوید در رویم
یک روز غزل گویان والله سپارم جان		زیرا که چو مو شد جان از بس که همی‌مویم

مخمورم پرخواره اندازه نمی‌دانم		جز شیوه آن غمزه غمازه نمی‌دانم
یاران به خبر بودند دروازه برون رفتند		من بی‌ره و سرمستم دروازه نمی‌دانم
آوازه آن یاران چون مشک جهان پر شد		ز آواز بشد عقلم آوازه نمی‌دانم
تا روی تو را دیدم من همچو گل تازه		گشتم خرف و کهنه ار تازه نمی‌دانم
گویند که لقمان را یک کازه تنگی بد		زین کوزه میی خوردم کان کازه نمی‌دانم

دگربار دگربار ز زنجیر بجستم		از این بند و از این دام زبون گیر بجستم
فلک پیر دوتایی پر از سحر و دغایی		به اقبال جوان تو از این پیر بجستم
شب و روز دویدم ز شب و روز بریدم		و زین چرخ بپرسید که چون تیر بجستم
من از غصه چه ترسم چو با مرگ حریفم		ز سرهنگ چه ترسم چو از میر بجستم
به اندیشه فروبرد مرا عقل چهل سال		به شصت و دو شدم صید و ز تدبیر بجستم
ز تقدیر همه خلق کر و کور شدستند		ز کر و فر تقدیر و ز تقدیر بجستم
برون پوست درون دانه بود میوه گرفتار		ازان پوست وزان دانه چو انجیر بجستم
ز تأخیر بود آفت و تعجیل ز شیطان		ز تعجیل دلم رست و ز تأخیر بجستم
ز خون بود غذا اول و آخر شد خون شیر		چو دندان خرد رست از آن شیر بجستم
پی نان بدویدم یکی چند به تزویر		خدا داد غذایی که ز تزویر بجستم
خمش باش خمش باش به تفصیل مگو بیش		ز تفسیر بگویم ز تف سیر بجستم

بیایید بیایید به گلزار بگردیم		بر این نقطه اقبال چو پرگار بگردیم
بیایید که امروز به اقبال و به پیروز		چو عشاق نوآموز بر آن یار بگردیم
بسی تخم بکشتیم بر این شوره بگشتیم		بر آن حب که نگنجید در انبار بگردیم
هر آن روی که پشت است به آخر همه زشت است		بر آن یار نکوروی وفادار بگردیم
چو از خویش برنجیم زبون شش و پنجیم		یکی جانب خمخانه خمار بگردیم
در این غم چو نزاریم در آن دام شکاریم		دگر کار نداریم در این کار بگردیم
چو ما بی‌سر و پاییم چو ذرات هواییم		بر آن نادره خورشید قمروار بگردیم
چو دولاب چه گردیم پر از ناله و افغان		چو اندیشه بی‌شکوت و گفتار بگردیم

حکیمیم طبیبیم ز بغداد رسیدیم		بسی علتیان را ز غم بازخریدیم
سبل‌های کهن را غم بی‌سر و بن را		ز رگ‌هاش و پی‌هاش به چنگاله کشیدیم
طبیبان فصیحیم که شاگرد مسیحیم		بسی مرده گرفتیم در او روح دمیدیم
بپرسید از آن‌ها که دیدند نشان‌ها		که تا شکر بگویند که ما از چه رهیدیم
رسیدند طبیبان ز ره دور غریبان		غریبانه نمودند دواها که ندیدیم
سر غصه بکوبیم غم از خانه بروبیم		همه شاهد و خوبیم همه چون مه عیدیم
طبیبان الهیم ز کس مزد نخواهیم		که ما پاک روانیم نه طماع و پلیدیم
مپندار که این نیز هلیله‌ست و بلیله‌ست		که این شهره عقاقیر ز فردوس کشیدیم
حکیمان خبیریم که قاروره نگیریم		که ما در تن رنجور چو اندیشه دویدیم
دهان باز مکن هیچ که اغلب همه جغدند		دگر لاف مپران که ما بازپریدیم

بجوشید بجوشید که ما اهل شعاریم		بجز عشق به جز عشق دگر کار نداریم
در این خاک در این خاک در این مزرعه پاک		بجز مهر به جز عشق دگر تخم نکاریم
چه مستیم چه مستیم از آن شاه که هستیم		بیایید بیایید که تا دست برآریم
چه دانیم چه دانیم که ما دوش چه خوردیم		که امروز همه روز خمیریم و خماریم
مپرسید مپرسید ز احوال حقیقت		که ما باده پرستیم نه پیمانه شماریم
شما مست نگشتید وزان باده نخوردید		چه دانید چه دانید که ما در چه شکاریم
نیفتیم بر این خاک ستان ما نه حصیریم		برآییم بر این چرخ که ما مرد حصاریم

طبیبیم حکیمیم طبیبان قدیمیم		شرابیم و کبابیم و سهیلیم و ادیمیم
چو رنجور تن آید چو معجون نجاحیم		چو بیمار دل آید نگاریم و ندیمیم
طبیبان بگریزند چو رنجور بمیرد		ولی ما نگریزیم که ما یار کریمیم
شتابید شتابید که ما بر سر راهیم		جهان درخور ما نیست که ما ناز و نعیمیم
غلط رفت غلط رفت که این نقش نه ماییم		که تن شاخ درختی است و ما باد نسیمیم
ولی جنبش این شاخ هم از فعل نسیم است		خمش باش خمش باش هم آنیم و هم اینیم

از اول امروز چو آشفته و مستیم		آشفته بگوییم که آشفته شدستیم
آن ساقی بدمست که امروز درآمد		صد عذر بگفتیم و زان مست نرستیم
آن باده که دادی تو و این عقل که ما راست		معذور همی‌دار اگر جام شکستیم
امروز سر زلف تو مستانه گرفتیم		صد بار گشادیمش و صد بار ببستیم
رندان خرابات بخوردند و برفتند		ماییم که جاوید بخوردیم و نشستیم
وقت است که خوبان همه در رقص درآیند		انگشت زنان گشته که از پرده بجستیم
یک لحظه بلانوش ره عشق قدیمیم		یک لحظه بلی گوی مناجات الستیم
از گفت بلی صبر نداریم ازیرا		بسرشته و بر رسته سغراق الستیم
بالا همه باغ آمد و پستی همگی گنج		ما بوالعجبانیم نه بالا و نه پستیم
خاموش که تا هستی او کرد تجلی		هستیم بدان سان که ندانیم که هستیم
تو دست بنه بر رگ ما خواجه حکیما		کز دست شدستیم ببین تا ز چه دستیم
هر چند پرستیدن بت مایه کفر است		ما کافر عشقیم گر این بت نپرستیم
جز قصه شمس حق تبریز مگویید		از ماه مگویید که خورشیدپرستیم

المنه لله که ز پیکار رهیدیم		زین وادی خم در خم پرخار رهیدیم
زین جان پر از وهم کژاندیشه گذشتیم		زین چرخ پر از مکر جگرخوار رهیدیم
دکان حریصان به دغل رخت همه برد		دکان بشکستیم و از آن کار رهیدیم
در سایه آن گلشن اقبال بخفتیم		وز غرقه آن قلزم زخار رهیدیم
بی‌اسب همه فارس و بی‌می همه مستیم		از ساغر و از منت خمار رهیدیم
ما توبه شکستیم و ببستیم دو صد بار		دیدیم مه توبه به یک بار رهیدیم
زان عیسی عشاق و ز افسون مسیحش		از علت و قاروره و بیمار رهیدیم
چون شاهد مشهور بیاراست جهان را		از شاهد و از برده بلغار رهیدیم
ای سال چه سالی تو که از طالع خوبت		ز افسانه پار و غم پیرار رهیدیم
در عشق ز سه روزه وز چله گذشتیم		مذکور چو پیش آمد از اذکار رهیدیم
خاموش کز این عشق و از این علم لدنیش		از مدرسه و کاغذ و تکرار رهیدیم
خاموش کز این کان و از این گنج الهی		از مکسبه و کیسه و بازار رهیدیم
هین ختم بر این کن که چو خورشید برآمد		از حارس و از دزد و شب تار رهیدیم

آن خانه که صد بار در او مایده خوردیم		بر گرد حوالی گه آن خانه بگردیم
ماییم و حوالی گه آن خانه دولت		ما نعمت آن خانه فراموش نکردیم
آن خانه مردی است و در او شیردلانند		از خانه مردی بگریزیم چه مردیم
آن جا همه مستی است و برون جمله خمار است		آن جا همه لطفیم و دگر جا همه دردیم
آن جا طرب انگیزتر از باده لعلیم		وین جا بد و رخ زردتر از شیشه زردیم
آن جای به گرمی همه خورشید تموزیم		وین جای به سردی همه چون بهمن سردیم
آن جا همه آمیخته چون شکر و شیریم		وین جا همه آویخته در جنگ و نبردیم
آن جا شه شطرنج بساط دو جهانیم		وین جا همه سرگشته‌تر از مهره نردیم
چرخی است کز آن چرخ چو یک برق بتابد		بر چرخ برآییم و زمین را بنوردیم

خیزید مخسپید که نزدیک رسیدیم		آواز خروس و سگ آن کوی شنیدیم
والله که نشان‌های قروی ده یارست		آن نرگس و نسرین و قرنفل که چریدیم
از ذوق چراگاه و ز اشتاب چریدن		وز حرص زبان و لب و پدفوز گزیدیم
چون تیر پریدیم و بسی صید گرفتیم		گر چه چو کمان از زه احکام خمیدیم
ما عاشق مستیم به صد تیغ نگردیم		شیریم که خون دل فغفور چشیدیم
مستان الستیم به جز باده ننوشیم		بر خوان جهان نی ز پی آش و ثریدیم
حق داند و حق دید که در وقت کشاکش		از ما چه کشیدید وز ایشان چه کشیدیم
خیزید مخسپید که هنگام صبوح است		استاره روز آمد و آثار بدیدیم
شب بود و همه قافله محبوس رباطی		خیزید کز آن ظلمت و آن حبس رهیدیم
خورشید رسولان بفرستاد در آفاق		کاینک یزک مشرق و ما جیش عتیدیم
هین رو به شفق آر اگر طایر روزی		کز سوی شفق چون نفس صبح دمیدیم
هر کس که رسولی شفق را بشناسد		ما نیز در اظهار بر او فاش و پدیدیم
وان کس که رسولی شفق را نپذیرد		هم محرم ما نیست بر او پرده تنیدیم
خفاش نپذرفت فرودوخت از او چشم		ما پرده آن دوخته را هم بدریدیم
تریاق جهان دید و گمان برد که زهر است		ای مژده دلی را که ز پندار خریدیم
خامش کن تا واعظ خورشید بگوید		کو بر سر منبر شد و ما جمله مریدیم

ما آتش عشقیم که در موم رسیدیم		چون شمع به پروانه مظلوم رسیدیم
یک حمله مردانه مستانه بکردیم		تا علم بدادیم و به معلوم رسیدیم
در منزل اول به دو فرسنگی هستی		در قافله امت مرحوم رسیدیم
آن مه که نه بالاست نه پست است بتابید		وان جا که نه محمود و نه مذموم رسیدیم
تا حضرت آن لعل که در کون نگنجد		بر کوری هر سنگ دل شوم رسیدیم
با آیت کرسی به سوی عرش پریدیم		تا حی بدیدیم و به قیوم رسیدیم
امروز از آن باغ چه بابرگ و نواییم		تا ظن نبری خواجه که محروم رسیدیم
ویرانه به بومان بگذاریم چو بازان		ما بوم نه‌ایم ار چه در این بوم رسیدیم
زنار گسستیم بر قیصر رومی		تبریز ببر قصه که در روم رسیدیم

چون در عدم آییم و سر از یار برآریم		از سنگ سیه نعره اقرار برآریم
بر کارگه دوست چو بر کار نشینیم		مر جمله جهان را همه از کار برآریم
گلزار رخ دوست چو بی‌پرده ببینیم		صد شعله ز عشق از گل گلزار برآریم
بر دلدل دل چون فکند دولت ما زین		بس گرد که ما از ره اسرار برآریم
چون از می شمس الحق تبریز بنوشیم		صد جوش عجب از خم و خمار برآریم

امروز مها خویش ز بیگانه ندانیم		مستیم بدان حد که ره خانه ندانیم
در عشق تو از عاقله عقل برستیم		جز حالت شوریده دیوانه ندانیم
در باغ به جز عکس رخ دوست نبینیم		وز شاخ به جز حالت مستانه ندانیم
گفتند در این دام یکی دانه نهاده‌ست		در دام چنانیم که ما دانه ندانیم
امروز از این نکته و افسانه مخوانید		کافسون نپذیرد دل و افسانه ندانیم
چون شانه در آن زلف چنان رفت دل ما		کز بیخودی از زلف تو تا شانه ندانیم
باده ده و کم پرس که چندم قدح است این		کز یاد تو ما باده ز پیمانه ندانیم

بشکن قدح باده که امروز چنانیم		کز توبه شکستن سر توبه شکنانیم
گر باده فنا گشت فنا باده ما بس		ما نیک بدانیم گر این رنگ ندانیم
باده ز فنا دارد آن چیز که دارد		گر باده بمانیم از آن چیز نمانیم
از چیزی خود بگذر ای چیز به ناچیز		کاین چیز نه پرده‌ست نه ما پرده درانیم
با غمزه سرمست تو میریم و اسیریم		با عشق جوان بخت تو پیریم و جوانیم
گفتی چه دهی پند و زین پند چه سود است		کان نقش که نقاش ازل کرد همانیم
این پند من از نقش ازل هیچ جدا نیست		زین نقش بدان نقش ازل فرق ندانیم
گفتی که جدا مانده‌ای از بر معشوق		ما در بر معشوق ز انده در امانیم
معشوق درختی است که ما از بر اوییم		از ما بر او دور شود هیچ نمانیم
چون هیچ نمانیم ز غم هیچ نپیچیم		چون هیچ نمانیم هم اینیم و هم آنیم
شادی شود آن غم که خوریمش چو شکر خوش		ای غم بر ما آی که اکسیر غمانیم
چون برگ خورد پیله شود برگ بریشم		ما پیله عشقیم که بی‌برگ جهانیم
ماییم در آن وقت که ما هیچ نمانیم		آن وقت که پا نیست شود پای دوانیم
بستیم دهان خود و باقی غزل را		آن وقت بگوییم که ما بسته دهانیم

صبح است و صبوح است بر این بام برآییم		از ثور گریزیم و به برج قمر آییم
پیکار نجوییم و ز اغیار نگوییم		هنگام وصال است بدان خوش صور آییم
روی تو گلستان و لب تو شکرستان		در سایه این هر دو همه گلشکر آییم
خورشید رخ خوب تو چون تیغ کشیده‌ست		شاید که به پیش تو چو مه شب‌سپر آییم
زلف تو شب قدر و رخ تو همه نوروز		ما واسطه روز و شبش چون سحر آییم
این شکل ندانیم که آن شکل نمودی		ور زانک دگرگونه نمایی دگر آییم
خورشید جهانی تو و ما ذره پنهان		درتاب در این روزن تا در نظر آییم
خورشید چو از روی تو سرگشته و خیره‌ست		ما ذره عجب نیست که خیره نگر آییم
گفتم چو بیایید دو صد در بگشایید		گفتند که این هست ولیکن اگر آییم
گفتم که چو دریا به سوی جوی نیاید		چون آب روان جانب او در سفر آییم
ای ناطقه غیب تو برگوی که تا ما		از مخبر و اخبار خوشت خوش خبر آییم

چون آینه رازنما باشد جانم		تانم که نگویم نتوانم که ندانم
از جسم گریزان شدم از روح بپرهیز		سوگند ندانم نه از اینم نه از آنم
ای طالب بو بردن شرط است به مردن		زنده منگر در من زیرا نه چنانم
اندر کژیم منگر وین راست سخن بین		تیر است حدیث من و من همچو کمانم
این سر چو کدو بر سر وین دلق تن من		بازار جهان در به کی مانم به کی مانم
وان گاه کدو بر سر من پر ز شرابی		دارمش نگوسار از او من نچکانم
ور زان که چکانم تو ببین قدرت حق را		کز بحر بدان قطره جواهر بستانم
چون ابر دو چشمم بستد جوهر آن بحر		بر چرخ وفا آید این ابر روانم
در حضرت شمس الحق تبریز ببارم		تا سوسن‌ها روید بر شکل زبانم

امروز چنانم که خر از بار ندانم		امروز چنانم که گل از خار ندانم
امروز مرا یار بدان حال ز سر برد		با یار چنانم که خود از یار ندانم
دی باده مرا برد ز مستی به در یار		امروز چه چاره که در از دار ندانم
از خوف و رجا پار دو پر داشت دل من		امروز چنان شد که پر از پار ندانم
از چهره زار چو زرم بود شکایت		رستم ز شکایت چو زر از زار ندانم
از کار جهان کور بود مردم عاشق		اما نه چو من خود که کر از کار ندانم
جولاهه تردامن ما تار بدرید		می گفت ز مستی که تر از تار ندانم
چون چنگم از زمزمه خود خبرم نیست		اسرار همی‌گویم و اسرار ندانم
مانند ترازو و گزم من که به بازار		بازار همی‌سازم و بازار ندانم
در اصبع عشقم چو قلم بیخود و مضطر		طومار نویسم من و طومار ندانم

ای خواجه بفرما به کی مانم به کی مانم		من مرد غریبم نه از این شهر جهانم
گر دم نزنم تا حسد خلق نجنبد		دانم که نگویم نتوانم که ندانم
آن کل کلهی یافت و کل خویش نهان کرد		با بنده به خشم است که دانای نهانم
گر صلح کند داروی کلیش بسازیم		از ننگ کلی و کلهش بازرهانم

ساقی ز پی عشق روان است روانم		لیکن ز ملولی تو کند است زبانم
می پرم چون تیر سوی عشرت و نوشت		ای دوست بمشکن به جفاهات کمانم
چون خیمه به یک پای به پیش تو بپایم		در خرگهت ای دوست درآر و بنشانم
هین آن لب ساغر بنه اندر لب خشکم		وانگه بشنو سحر محقق ز دهانم
بشنو خبر بابل و افسانه وایل		زیرا ز ره فکرت سیاح جهانم
معذور همی‌دار اگر شور ز حد شد		چون می ندهد عشق یکی لحظه امانم
آن دم که ملولی ز ملولیت ملولم		چون دست بشویی ز من انگشت گزانم
آن شب که دهی نور چو مه تا به سحرگاه		من در پی ماه تو چو سیاره دوانم
وان روز که سر برزنی از شرق چو خورشید		ماننده خورشید سراسر همه جانم
وان روز که چون جان شوی از چشم نهانی		من همچو دل مرغ ز اندیشه طپانم
در روزن من نور تو روزی که بتابد		در خانه چو ذره به طرب رقص کنانم
این ناطقه خاموش و چو اندیشه نهان رو		تا بازنیابد سبب اندیش نشانم

از شهر تو رفتیم تو را سیر ندیدیم		از شاخ درخت تو چنین خام فتیدیم
در سایه سرو تو مها سیر نخفتیم		وز باغ تو از بیم نگهبان نچریدیم
بر تابه سودای تو گشتیم چو ماهی		تا سوخته گشتیم ولیکن نپزیدیم
گشتیم به ویرانه به سودای چو تو گنج		چون مار به آخر به تک خاک خزیدیم
چون سایه گذشتیم به هر پاکی و ناپاک		اکنون به تو محویم نه پاک و نه پلیدیم
ما را چو بجویید بر دوست بجویید		کز پوست فناییم و بر دوست پدیدیم
تا بر نمک و نان تو انگشت زدستیم		در فرقت و در شور بس انگشت گزیدیم
چون طبل رحیل آمد و آواز جرس‌ها		ما رخت و قماشات بر افلاک کشیدیم
شکر است که تریاق تو با ماست اگر چه		زهری که همه خلق چشیدند چشیدیم
آن دم که بریده شد از این جوی جهان آب		چون ماهی بی‌آب بر این خاک طپیدیم
چون جوی شد این چشم ز بی‌آبی آن جوی		تا عاقبت امر به سرچشمه رسیدیم
چون صبر فرج آمد و بی‌صبر حرج بود		خاموش مکن ناله که ما صبر گزیدیم

خلقان همه نیکند جز این تن که گزیدیم		که از سفهش بس سر انگشت گزیدیم
گر هیچ گریزی بگریز از هوس خویش		زیرا همه رنج از هوس بیهده دیدیم
والله که مفری به جز از فر رخش نیست		کاندر خضر و گلشن او می نگریدیم
هر روز که برخیزی رو پاک بشویی		آن سوی دو ای دل که گه درد دویدیم
آن سوی که در ساعت دشوار دل خلق		آید که خدایا همه محتاج و مریدیم
هر دانه که چیدیم هله دام بلا بود		سوی تو پراشکسته و تن خسته پریدیم

بار دگر از راه سوی چاه رسیدیم		وز غربت اجسام بالله رسیدیم
با اسب بدان شاه کسی چون نرسیده‌ست		ما اسب بدادیم و بدان شاه رسیدیم
چون ابر بسی اشک در این خاک فشاندیم		وز ابر گذشتیم و بدان ماه رسیدیم
ای طبل زنان نوبت ما گشت بکوبید		وی ترک برون آ که به خرگاه رسیدیم
یک چند چو یوسف به بن چاه نشستیم		زان سر رسن آمد به سر چاه رسیدیم
ما چند صنم پیش محمد بشکستیم		تا در صنم دلبر دلخواه رسیدیم
نزدیکتر آیید که از دور رسیدیم		و احوال بپرسید که از راه رسیدیم

ما عاشق و سرگشته و شیدای دمشقیم		جان داده و دل بسته سودای دمشقیم
زان صبح سعادت که بتابید از آن سو		هر شام و سحر مست سحرهای دمشقیم
بر باب بریدیم که از یار بریدیم		زان جامع عشاق به خضرای دمشقیم
از چشمه بونواس مگر آب نخوردی		ما عاشق آن ساعد سقای دمشقیم
بر مصحف عثمان بنهم دست به سوگند		کز لولوی آن دلبر لالای دمشقیم
از باب فرج دوری و از باب فرادیس		کی داند کاندر چه تماشای دمشقیم
بر ربوه برآییم چو در مهد مسیحیم		چون راهب سرمست ز حمرای دمشقیم
در نیرب شاهانه بدیدیم درختی		در سایه آن شسته و دروای دمشقیم
اخضر شده میدان و بغلطیم چو گویی		از زلف چو چوگان که به صحرای دمشقیم
کی بی‌مزه مانیم چو در مزه درآییم		دروازه شرقی سویدای دمشقیم
اندر جبل صالح کانی است ز گوهر		زان گوهر ما غرقه دریای دمشقیم
چون جنت دنیاست دمشق از پی دیدار		ما منتظر رأیت حسنای دمشقیم
از روم بتازیم سوم بار سوی شام		کز طره چون شام مطرای دمشقیم
مخدومی شمس الحق تبریز گر آن جاست		مولای دمشقیم و چه مولای دمشقیم

افتادم افتادم در آبی افتادم		گر آبی خوردم من دلشادم دلشادم
بر دف نی بر نی نی یک لحظه بیگارم		بر خم نی بر می نی پیوسته بنیادم
در عشق دلداری مانند گلزاری		جان دیدم جان دیدم دل دادم دل دادم
می خوردم می خوردم در شهرت می گردم		سرتیزم سرتیزم پربادم پربادم
گر خودم گر جوشن پیروزم پیروزم		گر سروم گر سوسن آزادم آزادم
از چرخی از اوجی بر بحری بر موجی		خوش تختی خوش تختی بنهادم بنهادم
مولایم مولایم در حکم دریایم		در اوجش در موجش منقادم منقادم
ای کوکب ای کوکب بگشا لب بگشا لب		شرحی کن شرحی کن بر وفق میعادم
هر ذره هر پره می جوید می گوید		ز ارشادش ز ارشادش استادم استادم

اگر تو نیستی در عاشقی خام		بیا مگریز از یاران بدنام
تو آن مرغی که میل دانه داری		نباشد در جهان یک دانه بی‌دام
مکن ناموس و با قلاش بنشین		که پیش عاشقان چه خاص و چه عام
اگر ناموس راه تو بگیرد		بکش او را و خونش را بیاشام
که این سودا هزاران ناز دارد		مکن ناز و بکش ناز و بیارام
حریفا اندر آتش صبر می کن		که آتش آب می گردد به ایام
نشان ده راه خمخانه که مستم		که دادم من جهانی را به یک جام
برادر کوی قلاشان کدام است		اگر در بسته باشد رفتم از بام
به پیش پیر میخانه بمیرم		زهی مرگ و زهی برگ و سرانجام

چه دیدم خواب شب کامروز مستم		چو مجنونان ز بند عقل جستم
به بیداری مگر من خواب بینم		که خوابم نیست تا این درد هستم
مگر من صورت عشق حقیقی		بدیدم خواب کو را می پرستم
بیا ای عشق کاندر تن چو جانی		به اقبالت ز حبس تن برستم
مرا گفتی بدر پرده دریدم		مرا گفتی قدح بشکن شکستم
مرا گفتی ببر از جمله یاران		بکندم از همه دل در تو بستم
مرا دل خسته کردی جرمم این بود		که از مژگان خیالت را بجستم
ببر جان مرا تا در پناهت		دو دستک می زنم کز جان بسستم
چه عالم‌هاست در هر تار مویت		بیفشان زلف کز عالم گسستم
که در هفتم زمین با تو بلندم		که در هفتم فلک بی‌روت پستم

به جان جمله مستان که مستم		بگیر ای دلبر عیار دستم
به جان جمله جانبازان که جانم		به جان رستگارانش که رستم
عطاردوار دفترباره بودم		زبردست ادیبان می نشستم
چو دیدم لوح پیشانی ساقی		شدم مست و قلم‌ها را شکستم
جمال یار شد قبله نمازم		ز اشک رشک او شد آبدستم
ز حسن یوسفی سرمست بودم		که حسنش هر دمی گوید الستم
در آن مستی ترنجی می بریدم		ترنج اینک درست و دست خستم
مبادم سر اگر جز تو سرم هست		بسوزا هستیم گر بی‌تو هستم
تویی معبود در کعبه و کنشتم		تویی مقصود از بالا و پستم
شکار من بود ماهی و یونس		چو حاصل شد ز جعدت شصت شستم
چو دیدم خوان تو بس چشم سیرم		چو خوردم ز آب تو زین جوی جستم
برای طبع لنگان لنگ رفتم		ز بیم چشم بد سر نیز بستم
همان ارزد کسی کش می پرستد		زهی من که مر او را می پرستم
ببرد از کسی کآخر ببرد		به سوی عدل بگریزید ز استم
چو ری با سین و تی و میم پیوست		بدین پیوند رو بنمود رستم
یقین شد که جماعت رحمت آمد		جماعت را به جان من چاکرستم
خمش کردم شکار شیر باشم		که تا گوید شکار مفترستم

بیا کز غیر تو بیزار گشتم		وگر خفته بُدَم بیدار گشتم
بیا ای جان که تا روز قیامت		مقیم خانهٔ خمار گشتم
ز پرّ و بال خود گل را فشانَد		به کوه قاف خود طیّار گشتم
تُرُش دیدم جهانی را من از ترس		در آن دوشاب چون آچار گشتم
عقیده این چنین سازید شیرین		که من زین خمره شکربار گشتم
یکی چندی بریدم من از اغیار		کنون با خویشتن اغیار گشتم
ز حال دیگران عبرت گرفتم		کنون من عبره الابصار گشتم
بیا ای طالب اسرار عالم		به من بنگر که من اسرار گشتم
بدان بسیار پیچید این سر من		که گرد جبه و دستار گشتم
از آن محبوس بودم همچو نقطه		که گرد نقطه چون پرگار گشتم

بیا کز عشق تو دیوانه گشتم		وگر شهری بُدَم ویرانه گشتم
ز عشق تو ز خان و مان بریدم		به درد عشق تو همخانه گشتم
چُنان کاهِل بُدَم کان را نگویم		چو دیدم روی تو مردانه گشتم
چو خویش جان خود جان تو دیدم		ز خویشان بَهرِ تو بیگانه گشتم
فسانِهٔ عاشقان خواندم شب و روز		کنون در عشق تو افسانه گشتم

چنان مست است از آن دم جان آدم		که نشناسد از آن دم جان آدم
ز شور اوست چندین جوش دریا		ز سرمستی او مست است عالم
زهی سرده که گردن زد اجل را		که تا دنیا نبیند هیچ ماتم
شراب حق حلال اندر حلال است		می خنب خدا نبود محرم
از این باده جوان گر خورده بودی		نبودی پشت پیر چرخ را خم
زمین ار خورده بودی فارغستی		از آنک ابر تر بارد بر او نم
دل محرم بیان این بگفتی		اگر بودی به عالم نیم محرم
ز آب و گل برون بردی شما را		اگر بودی شما را پای محکم
رسید این عشق تا پای شما را		کند محکم ز هر سستی مسلم
بگو باقی تو شمس الدین تبریز		که بر تو ختم شد والله اعلم

منم فتنه هزاران فتنه زادم		به من بنگر که داد فتنه دادم
ز من مگریز زیرا درفتادی		بگو الحمدلله درفتادم
عجب چیزی است عشق و من عجبتر		تو گویی عشق را خود من نهادم
بیا گر من منم خونم بریزید		که تا خود من نمردم من نزادم
نگویم سر تو کان غمز باشد		ولی ناگفته بندی برگشادم

ز زندان خلق را آزاد کردم		روان عاشقان را شاد کردم
دهان اژدها را بردریدم		طریق عشق را آباد کردم
ز آبی من جهانی برتنیدم		پس آنگه آب را پرباد کردم
ببستم نقش‌ها بر آب کان را		نه بر عاج و نه بر شمشاد کردم
ز شادی نقش خود جان می دراند		که من نقش خودش میعاد کردم
ز چاهی یوسفان را برکشیدم		که از یعقوب ایشان یاد کردم
چو خسرو زلف شیرینان گرفتم		اگر قصد یکی فرهاد کردم
زهی باغی که من ترتیب کردم		زهی شهری که من بنیاد کردم
جهان داند که تا من شاه اویم		بدادم داد ملک و داد کردم
جهان داند که بیرون از جهانم		تصور بهر استشهاد کردم
چه استادان که من شهمات کردم		چه شاگردان که من استاد کردم
بسا شیران که غریدند بر ما		چو روبه عاجز و منقاد کردم
خمش کن آنک او از صلب عشق است		بسستش اینک من ارشاد کردم
ولیک آن را که طوفان بلا برد		فروشد گر چه من فریاد کردم
مگر از قعر طوفانش برآرم		چنانک نیست را ایجاد کردم
برآمد شمس تبریزی بزد تیغ		زبان از تیغ او پولاد کردم

غلامم خواجه را آزاد کردم		منم کاستاد را استاد کردم
منم آن جان که دی زادم ز عالم		جهان کهنه را بنیاد کردم
منم مومی که دعوی من این است		که من پولاد را پولاد کردم
بسی بی‌دیده را سرمه کشیدم		بسی بی‌عقل را استاد کردم
منم ابر سیه اندر شب غم		که روز عید را دلشاد کردم
عجب خاکم که من از آتش عشق		دماغ چرخ را پرباد کردم
ز شادی دوش آن سلطان نخفته‌ست		که من بنده مر او را یاد کردم
ملامت نیست چون مستم تو کردی		اگر من فاشم و بیداد کردم
خمش کن کآینه زنگار گیرد		چو بر وی دم زدم فریاد کردم

حسودان را ز غم آزاد کردم		دل گله خران را شاد کردم
به بیدادان بدادم داد پنهان		ولی در حق خود بیداد کردم
چو از صبرم همه فریاد کردند		چنان باشد که من فریاد کردم
مرا استاد صبر است و از این رو		خلاف مذهب استاد کردم
جهانی که نشد آباد هرگز		به ویران کردنش آباد کردم
در این تیزاب که چون برگ کاه است		به مشتی گل در او بنیاد کردم
فراموشم مکن یا رب ز رحمت		اگر غیر تو را من یاد کردم

یکی مطرب همی‌خواهم در این دم		که نشناسد ز مستی زیر از بم
حریفی نیز خواهم غمگساری		ز بی‌خویشی نداند شادی از غم
همه اجزای او مستی گرفته		مبدل گشته از اولاد آدم
مسلمانی منور گشته از وی		مسلم گشته از هستی مسلم
چو با نه کس بیاید بشمری ده		ده تو نه بود از ده یکی کم
خدایا نوبتی مست بفرست		که ما از می دهل کردیم اشکم
دهل کوبان برون آییم از خویش		که ما را عزم ساقی شد مصمم
دهلزن گر نباشد عید عید است		جهان پرعید شد والله اعلم
پراکنده بخواهم گفت امروز		چه گوید مرد درهم جز که درهم
مگر ساقی بینداید دهانم		از آن جام و از آن رطل دمادم
مرادم کیست زین‌ها شمس تبریز		ازیرا شمس آمد جان عالم

همیشه من چنین مجنون نبودم		ز عقل و عافیت بیرون نبودم
چو تو عاقل بدم من نیز روزی		چنین دیوانه و مفتون نبودم
مثال دلبران صیاد بودم		مثال دل میان خون نبودم
در این بودم که این چون است و آن چون		چنین حیران آن بی‌چون نبودم
تو باری عاقلی بنشین بیندیش		کز اول بوده‌ام اکنون نبودم
همی‌جستم فزونی بر همه کس		چو صید عشق روزافزون نبودم
چو دود از حرص بالا می دویدم		به معنی جز سوی هامون نبودم
چو گنج از خاک بیرون اوفتادم		که گنجی بودم و قارون نبودم

ایا یاری که در تو ناپدیدم		تو را شکل عجب در خواب دیدم
چو خاتونان مصر از عشق یوسف		ترنج و دست بیخود می بریدم
کجا آن مه کجا آن چشم دوشین		کجا آن گوش کان‌ها می شنیدم
نه تو پیدا نه من پیدا نه آن دم		نه آن دندان که لب را می گزیدم
منم انبار آکنده ز سودا		کز آن خرمن همه سودا کشیدم
تو آرام دل سوداییانی		تو ذاالنون و جنید و بایزیدم

سفر کردم به هر شهری دویدم		به لطف و حسن تو کس را ندیدم
ز هجران و غریبی بازگشتم		دگرباره بدین دولت رسیدم
از باغ روی تو تا دور گشتم		نه گل دیدم نه یک میوه بچیدم
به بدبختی چو دور افتادم از تو		ز هر بدبخت صد زحمت کشیدم
چه گویم مرده بودم بی‌تو مطلق		خدا از نو دگربار آفریدم
عجب گویی منم روی تو دیده		منم گویی که آوازت شنیدم
بهل تا دست و پایت را ببوسم		بده عیدانه کامروز است عیدم
تو را ای یوسف مصر ارمغانی		چنین آیینه روشن خریدم

سفر کردم به هر شهری دویدم		چو شهر عشق من شهری ندیدم
ندانستم ز اول قدر آن شهر		ز نادانی بسی غربت کشیدم
رها کردم چنان شکرستانی		چو حیوان هر گیاهی می چریدم
پیاز و گندنا چون قوم موسی		چرا بر من و سلوی برگزیدم
به غیر عشق آواز دهل بود		هر آوازی که در عالم شنیدم
از آن بانگ دهل از عالم کل		بدین دنیای فانی اوفتیدم
میان جان‌ها جان مجرد		چو دل بی‌پر و بی‌پا می پریدم
از آن باده که لطف و خنده بخشد		چو گل بی‌حلق و بی‌لب می چشیدم
ندا آمد ز عشق ای جان سفر کن		که من محنت سرایی آفریدم
بسی گفتم که من آن جا نخواهم		بسی نالیدم و جامه دریدم
چنانک اکنون ز رفتن می گریزم		از آن جا آمدن هم می رمیدم
بگفت ای جان برو هر جا که باشی		که من نزدیک چون حبل الوریدم
فسون کرد و مرا بس عشوه‌ها داد		فسون و عشوه او را خریدم
فسون او جهان را برجهاند		کی باشم من که من خود ناپدیدم
ز راهم برد وان گاهم به ره کرد		گر از ره می نرفتم می رهیدم
بگویم چون رسی آن جا ولیکن		قلم بشکست چون این جا رسیدم

اگر عشقت به جای جان ندارم		به زلف کافرت ایمان ندارم
چو گفتی ننگ می داری ز عشقم		غم عشق تو را پنهان ندارم
تو می گفتی مکن در من نگاهی		که من خون‌ها کنم تاوان ندارم
من سرگشته چون فرمان نبردم		از آن بر نیک و بد فرمان ندارم
چو هر کس لطف می یابند از تو		من بیچاره آخر جان ندارم

بیا ای آنک بردی تو قرارم		درآ چون تنگ شکر در کنارم
دل سنگین خود را بر دلم نه		نمی‌بینی که از غم سنگسارم
بیا نزدیک و بر رویم نظر کن		نشانی‌ها نگر کز عشق دارم
بسوزم پرده هفت آسمان را		اگر از سوز دل دودی برآرم
خزان گر باغ و بستان را بسوزد		بخنداند جهان را نوبهارم
جهان گوید که بازآ ای بهاران		که از ظلم خزان صد داغ دارم
بگردان ساقیا جام خزانی		که از عشق بهار اندر خمارم
بده چیزی که پنهان است چون جان		به جان تو مده بیش انتظارم

گهی در گیرم و گه بام گیرم		چو بینم روی تو آرام گیرم
زبون خاص و عامم در فراقت		بیا تا ترک خاص و عام گیرم
دلم از غم گریبان می دراند		که کی دامان آن خوش نام گیرم
نگیرم عیش و عشرت تا نیاید		وگر گیرم در آن هنگام گیرم
چو زلف انداز من ساقی درآید		به دستی زلف و دستی جام گیرم
اگر در خرقه زاهد درآید		شوم حاجی و راه شام گیرم
وگر خواهد که من دیوانه باشم		شوم خام و حریف خام گیرم
وگر چون مرغ اندر دل بپرد		شوم صیاد مرغان دام گیرم
چو گویم شب نخسپم او بگوید		که من خواب از نماز شام گیرم
وگر گویم عنایت کن بگوید		که نی من جنگیم دشنام گیرم
مراد خویش بگذارم همان دم		مراد دلبر خودکام گیرم

اگر سرمست اگر مخمور باشم		مهل کز مجلس تو دور باشم
رخم از قبله جان نور گیرد		چو با یاد تو اندر گور باشم
قرارم کی بود خود در تک گور		چو بر دمگاه نفخ صور باشم
صد افسنتین و داروهای نافع		تویی جان را چو من رنجور باشم
شوم شیرین ز لطف گوهر تو		اگر چون بحر تلخ و شور باشم
اگر غم همچو شب عالم بگیرد		برآ ای صبح تا منصور باشم
تویی روز و منم استاره روز		عجب نبود اگر مشهور باشم
به من شادند جمله روزجویان		چو پیش آهنگ چون تو نور باشم
مرا مخمور می داری نه از بخل		ولی تا ساکن و مستور باشم
بدان مستور می داری چو حوتم		که تا از عقربت مهجور باشم
چه غم دارم ز نیش عقرب ای ماه		چو غرق شهد چون زنبور باشم
خمش کردم ولیکن عشق خواهد		که پیش زخمه‌اش طنبور باشم

خداوندا مده آن یار را غم		مبادا قامت آن سرو را خم
تو می دانی که جان باغ ما اوست		مبادا سرو جان از باغ ما کم
همیشه تازه و سرسبز دارش		بر او افشان کرامت‌ها دمادم
معظم دارش اندر دین و دنیا		به حق حرمت اسمای اعظم
وجودش در بنی آدم غریب است		بدو صد فخر دارد جان آدم
مخلد دار او را همچو جنت		که او جنات جنات است مبهم
ز رنج اندرون و رنج بیرون		معافش دار یا رب و مسلم
جهان شاد است وز او صد شکر دارد		که عیسی شکرها دارد ز مریم
دعاهایی که آن در لب نیاید		که بر اجزای روح است آن مقسم
مجاب و مستجابش کن پی او		که تو داناتری والله اعلم

چه نزدیک است جان تو به جانم		که هر چیزی که اندیشی بدانم
از این نزدیکتر دارم نشانی		بیا نزدیک و بنگر در نشانم
به درویشی بیا اندر میانه		مکن شوخی مگو کاندر میانم
میان خانه‌ات همچون ستونم		ز بامت سرفرو چون ناودانم
منم همراز تو در حشر و در نشر		نه چون یاران دنیا میزبانم
میان بزم تو گردان چو خمرم		گه رزم تو سابق چون سنانم
اگر چون برق مردن پیشه سازم		چو برق خوبی تو بی‌زبانم
همیشه سرخوشم فرقی نباشد		اگر من جان دهم یا جان ستانم
به تو گر جان دهم باشد تجارت		که بدهی به هر جانی صد جهانم
در این خانه هزاران مرده بیش اند		تو بنشسته که اینک خان و مانم
یکی کف خاک گوید زلف بودم		یکی کف خاک گوید استخوانم
شوی حیران و ناگه عشق آید		که پیشم آ که زنده جاودانم
بکش در بر بر سیمین ما را		که از خویشت همین دم وارهانم
خمش کن خسروا هم گو ز شیرین		ز شیرینی همی‌سوزد دهانم

چه نزدیک است جان تو به جانم		که هر چیزی که اندیشی بدانم
ضمیر همدگر دانند یاران		نباشم یار صادق گر ندانم
چو آب صاف باشد یار با یار		که بنماید در او عکس بنانم
اگر چه عامه هم آیینه‌هااند		که بنماید در او سود و زیانم
ولیکن آن به هر دم تیره گردد		که او را نیست صیقل‌های جانم
ولی آیینه ای عارف نگردد		اگر خاک جهان بر وی فشانم
از این آیینه روی خود مگردان		که می گوید که جانت را امانم
من و گفت من آیینه‌ست جان را		بیابد حال خویش اندر بیانم
خمش کن تا به ابرو و به غمزه		هزاران ماجرا بر وی بخوانم

مرا گویی که رایی من چه دانم		چنین مجنون چرایی من چه دانم
مرا گویی بدین زاری که هستی		به عشقم چون برآیی من چه دانم
منم در موج دریاهای عشقت		مرا گویی کجایی من چه دانم
مرا گویی به قربانگاه جان‌ها		نمی‌ترسی که آیی من چه دانم
مرا گویی اگر کشته خدایی		چه داری از خدایی من چه دانم
مرا گویی چه می جویی دگر تو		ورای روشنایی من چه دانم
مرا گویی تو را با این قفس چیست		اگر مرغ هوایی من چه دانم
مرا راه صوابی بود گم شد		ار آن ترک ختایی من چه دانم
بلا را از خوشی نشناسم ایرا		به غایت خوش بلایی من چه دانم
شبی بربود ناگه شمس تبریز		ز من یکتا دو تایی من چه دانم

من آن ماهم که اندر لامکانم		مجو بیرون مرا در عین جانم
تو را هر کس به سوی خویش خواند		تو را من جز به سوی تو نخوانم
مرا هم تو به هر رنگی که خوانی		اگر رنگین اگر ننگین ندانم
گهی گویی خلاف و بی‌وفایی		بلی تا تو چنینی من چنانم
به پیش کور هیچم من چنانم		به پیش گوش کر من بی‌زبانم
گلابه چند ریزی بر سر چشم		فروشو چشم از گل من عیانم
لباس و لقمه‌ات گل‌های رنگین		تو گل خواری نشایی میهمانم
گل است این گل در او لطفی است بنگر		چو لطف عاریت را واستانم
من آب آب و باغ باغم ای جان		هزاران ارغوان را ارغوانم
سخن کشتی و معنی همچو دریا		درآ زوتر که تا کشتی برانم

بیا کامروز بیرون از جهانم		بیا کامروز من از خود نهانم
گرفتم دشنه‌ای وز خود بریدم		نه آن خود نه آن دیگرانم
غلط کردم نبریدم من از خود		که این تدبیر بی‌من کرد جانم
ندانم کآتش دل بر چه سان است		که دیگر شکل می سوزد زبانم
به صد صورت بدیدم خویشتن را		به هر صورت همی‌گفتم من آنم
همی‌گفتم مرا صد صورت آمد		و یا صورت نیم من بی‌نشانم
که صورت‌های دل چون میهمانند		که می آیند و من چون خانه بانم

مرا پرسی که چونی بین که چونم		خرابم بیخودم مست جنونم
مرا از کاف و نون آورد در دام		از آن هیبت دوتا چون کاف و نونم
پری زاده مرا دیوانه کرده‌ست		مسلمانان که می داند فسونم
پری را چهره‌ای چون ارغوان است		بنالم کارغوان را ارغنونم
مگر من خانه ماهم چو گردون		که چون گردون ز عشقش بی‌سکونم
غلط گفتم مزاج عشق دارم		ز دوران و سکونت‌ها برونم
درون خرقه صدرنگ قالب		خیال بادشکل آبگونم
چه جای باد و آب است ای برادر		که همچون عقل کلی ذوفنونم
ولیک آنگه که جزو آید به کلش		بخیزد تل مشک از موج خونم
چه داند جزو راه کل خود را		مگر هم کل فرستد رهنمونم
بکش ای عشق کلی جزو خود را		که این جا در کشاکش‌ها زبونم
ز هجرت می کشم بار جهانی		که گویی من جهانی را ستونم
به صورت کمترم از نیم ذره		ز روی عشق از عالم فزونم
یکی قطره که هم قطره‌ست و دریا		من این اشکال‌ها را آزمونم
نمی‌گویم من این این گفت عشق است		در این نکته من از لایعلمونم
که این قصه هزاران سالگان است		چه دانم من که من طفل از کنونم
ولی طفلم طفیل آن قدیم است		که می دارد قرانش در قرونم
سخن مقلوب می گویم که کرده‌ست		جهان بازگونه بازگونم
سخن آنگه شنو از من که بجهد		از این گرداب‌ها جان حرونم
حدیث آب و گل جمله شجون است		چه یک رنگی کنم چون در شجونم
غلط گفتم که یک رنگم چو خورشید		ولی در ابر این دنیای دونم
خمش کن خاک آدم را مشوران		که این جا چون پری من در کمونم

من از عالم تو را تنها گزینم		روا داری که من غمگین نشینم؟!
دل من چون قلم اندر کف توست		ز توست ار شادمان و گر حزینم
به جز آنچه تو خواهی من چه باشم؟		به جز آنچه نمایی من چه بینم؟
گه از من خار رویانی گهی گل		گهی گل بویم و گه خار چینم
مرا تو چون چنان داری چنانم		مرا تو چون چنین خواهی چنینم
در آن خمّی که دل را رنگ بخشی		چه باشم من، چه باشد مهر و کینم؟
تو بودی اوّل و آخر تو باشی		تو به کن آخرم از اولینم
چو تو پنهان شوی، از اهل کفرم		چو تو پیدا شوی، از اهل دینم
به جز چیزی که دادی من چه دارم؟		چه می جویی ز جیب و آستینم؟

ورا خواهم دگر یاری نخواهم		چو گل را یافتم خاری نخواهم
تو را گر غیر او یار دگر هست		برو آن جا که من باری نخواهم
بجز دیدار او بختی نجویم		به غیر کار او کاری نخواهم
چو بازان ساعد سلطان گزیدم		چو کرکس بوی مرداری نخواهم
میان اهل دل جز دل نگنجد		جز این دلدار دلداری نخواهم
ز من جزوی ستاند کل ببخشد		از این به روز بازاری نخواهم
نه آن جزوم که غیر کل بود آن		نخواهم غیر را آری نخواهم

نه آن شیرم که با دشمن برآیم		مرا این بس که من با من برآیم
چو خاک پای عشقم تو یقین دان		کز این گل چون گل و سوسن برآیم
سیه پوشم چو شب من از غم عشق		وزین شب چون مه روشن برآیم
از این آتش چو دودم من سراسر		که تا چون دود از این روزن برآیم
منم طفلی که عشقم اوستاد است		بنگذارد که من کودن برآیم
شوم چون عشق دایم حی و قیوم		چو من از خواب و از خوردن برآیم
هلا تن زن چو بوبکر ربابی		که تا من جان شوم وز تن برآیم

چو آب آهسته زیر که درآیم		به ناگه خرمن که درربایم
چکم از ناودان من قطره قطره		چو طوفان من خراب صد سرایم
سرا چه بود فلک را برشکافم		ز بی‌صبری قیامت را نپایم
بلا را من علف بودم ز اول		ولیک اکنون بلاها را بلایم
ز حبس جا میابا دل رهایی		اگر من واقفم که من کجایم
سر نخلم ندانی کز چه سوی است		در این آب ار نگونت می نمایم
نه قلماشی است لیکن ماند آن را		نه هجوی می کنم نی می ستایم
دم عشق است و عشق از لطف پنهان		ولی من از غلیظی‌های هایم
مگو که را اگر آرد صدایی		که‌ای که نامدی گفتی که آیم
تو او را گو که بانگ که از او بود		زهی گوینده بی‌منتهایم

ز قند یار تا شاخی نخایم		نماز شام روزه کی گشایم
نمی‌دانم کجا می روید آن قند		کز او خوردم نمی‌دانم کجایم
عجایب آنک نقلش عقل من برد		چو عقل نیست چونش می ستایم
کی دارد روزه همچون روزه من		کز او هر لحظه عیدی می ربایم
ز صبح روی او دارم صبوحی		نماز شام را هرگز نپایم
چو گل در باغ حسنش خوش بخندم		چو صبح از آفتابش خوش برآیم
زبانم از شراب او شکسته‌ست		ز دستانش شکسته دست و پایم

از آن باده ندانم چون فنایم		از آن بی‌جا نمی‌دانم کجایم
زمانی قعر دریایی درافتم		دمی دیگر چو خورشیدی برآیم
زمانی از من آبستن جهانی		زمانی چون جهان خلقی بزایم
چو طوطی جان شکر خاید به ناگه		شوم سرمست و طوطی را بخایم
به جایی درنگنجیدم به عالم		بجز آن یار بی‌جا را نشایم
منم آن رند مست سخت شیدا		میان جمله رندان‌های هایم
مرا گویی چرا با خود نیایی		تو بنما خود که تا با خود بیایم
مرا سایه هما چندان نوازد		که گویی سایه او شد من همایم
بدیدم حسن را سرمست می گفت		بلایم من بلایم من بلایم
جوابش آمد از هر سو ز صد جان		ترایم من ترایم من ترایم
تو آن نوری که با موسی همی‌گفت		خدایم من خدایم من خدایم
بگفتم شمس تبریزی کیی گفت		شمایم من شمایم من شمایم

بیا کامروز گرد یار گردیم		به سر گردیم و چون پرگار گردیم
بیا کامروز گرد خود نگردیم		به گرد خانه خمار گردیم
مگو با ما که ما دیوانگانیم		بر آتش‌های بی‌زنهار گردیم
سبک گردیم چون باد بهاری		حریف سبزه و گلزار گردیم
چرا چون گوش جمله باد گیریم		چرا چون موش در انبار گردیم
در آن طبله شکر پر کرد عطار		به گرد طبله عطار گردیم
چو سرمه خدمت دیده گزینیم		چو دیده جملگی دیدار گردیم

به پیش باد تو ما همچو گردیم		بدان سو که تو گردی چون نگردیم
ز نور نوبهارت سبز و گرمیم		ز تأثیر خزانت سرد و زردیم
ز عکس حلم تو تسلیم باشیم		ز عکس خشم تو اندر نبردیم
عدم را برگماری جمله هیچیم		کرم را برفزایی جمله مردیم
عدم را و کرم را چون شکستی		جهان را و نهان را درنوردیم
چو دیدیم آنچ از عالم فزون است		دو عالم را شکستیم و بخوردیم
به چشم عاشقان جان و جهانیم		به چشم فاسقان مرگیم و دردیم
زمستان و تموز از ما جدا شد		نه گرمیم ای حریفان و نه سردیم
زمستان و تموز احوال جسم است		نه جسمیم این زمان ما روح فردیم
چو نطع عشق خود ما را نمودی		به مهره مهر تو کاستاد نردیم
چو گفتی بس بود خاموش کردیم		اگر چه بلبل گلزار و وردیم

شب دوشینه ما بیدار بودیم		همه خفتند و ما بر کار بودیم
حریف غمزه غماز گشتیم		ندیم طره طرار بودیم
به گرد نقطه خوبی و مستی		به سر گردنده چون پرگار بودیم
تو چون دی زاده‌ای با تو چه گویم		که با یار قدیمی یار بودیم
مثال کاسه‌های لب شکسته		به دکان شه جبار بودیم
چرا چون جام شه زرین نباشیم		چو اندر مخزن اسرار بودیم
چرا خود کف ما دریا نباشد		چو اندر قعر دریابار بودیم
خمش باش و دو عالم را به گفت آر		کز اول گفت بی‌گفتار بودیم

من و تو دوش شب بیدار بودیم		همه خفتند و ما بر کار بودیم
حریف غمزه غماز گشتیم		به پیش طره طرار بودیم
بیا تا ظاهر و پیدا بگوییم		که با عشق نهانی یار بودیم
اگر چه پیش و پس آن جا نگنجد		به پیش صانع جبار بودیم
عجب نبود اگر ما را ندیدند		که ما در مخزن اسرار بودیم
بیاوردیم درها ارمغانی		که یعنی ما به دریابار بودیم

بیا کامروز شه را ما شکاریم		سر خویش و سر عالم نداریم
بیا کامروز چون موسی عمران		به مردی گرد از دریا برآریم
همه شب چون عصا افتاده بودیم		چو روز آمد چو ثعبان بی‌قراریم
چو گرد سینه خود طوف کردیم		ید بیضا ز جیب جان برآریم
بدان قدرت که ماری شد عصایی		به هر شب چون عصا و روز ماریم
پی فرعون سرکش اژدهاییم		پی موسی عصا و بردباریم
به همت خون نمرودان بریزیم		تو این منگر که چون پشه نزاریم
برافزاییم بر شیران و پیلان		اگر چه در کف آن شیر زاریم
اگر چه همچو اشتر کژنهادیم		چو اشتر سوی کعبه راهواریم
به اقبال دوروزه دل نبندیم		که در اقبال باقی کامکاریم
چو خورشید و قمر نزدیک و دوریم		چو عشق و دل نهان و آشکاریم
برای عشق خون آشام خون خوار		سگانش را چو خون اندر تغاریم
چو ماهی وقت خاموشی خموشیم		به وقت گفت ماه بی‌غباریم

بیا تا عاشقی از سر بگیریم		جهان خاک را در زر بگیریم
بیا تا نوبهار عشق باشیم		نسیم از مشک و از عنبر بگیریم
زمین و کوه و دشت و باغ و جان را		همه در حله اخضر بگیریم
دکان نعمت از باطن گشاییم		چنین خو از درخت تر بگیریم
ز سر خوردن درخت این برگ و بر یافت		ز سر خویش برگ و بر بگیریم
ز دل ره برده‌اند ایشان به دلبر		ز دل ما هم ره دلبر بگیریم
مسلمانی بیاموزیم از وی		اگر آن طره کافر بگیریم
دلی دارد غمش چون سنگ مرمر		از آن مرمر دو صد گوهر بگیریم
چو جوشد سنگ او هفتاد چشمه		سبو و کوزه و ساغر بگیریم
کمینه چشمه‌اش چشمی است روشن		که ما از نور او صد فر بگیریم

بیا امروز ما مهمان میریم		بیا تا پیش میر خود بمیریم
ز مرگ ما جهانی زنده گردد		ازیرا ما نه قربان حقیریم
به مرغی جبرئیلی را ببندیم		به جانی ما جهانی را بگیریم
سبو بدهیم و دریایی ستانیم		چرا ما از چنین سودی نفیریم
غلام ماست ازرق پوش گردون		غلام خویشتن را چون اسیریم
چو ما شیریم و شیر شیر خوردیم		چرا چون یوز مفتون پنیریم
خمش کن نیست حاجت وانمودن		به پیش تیر باشی گر چه تیریم

بیا ما چند کس با هم بسازیم		چو شادی کم شود با غم بسازیم
بیا تا با خدا خلوت گزینیم		چو عیسی با چنین مریم بسازیم
گر از فرزند آدم کس نماند		چه غم داریم با آدم بسازیم
ور آدم نیز از ما گوشه گیرد		به جان تو که بی‌او هم بسازیم
یکی جانی است ما را شادی انگیز		که گر ویران شود عالم بسازیم
اگر دریا شود آتش بنوشیم		وگر زخمی رسد مرهم بسازیم
به پیش کعبه رویش بمیریم		بدان چاه و بدان زمزم بسازیم

بیا تا قدر یکدیگر بدانیم		که تا ناگه ز یکدیگر نمانیم
چو مؤمن آینه مؤمن یقین شد		چرا با آینه ما روگرانیم
کریمان جان فدای دوست کردند		سگی بگذار ما هم مردمانیم
فسون قل اعوذ و قل هو الله		چرا در عشق همدیگر نخوانیم
غرض‌ها تیره دارد دوستی را		غرض‌ها را چرا از دل نرانیم
گهی خوشدل شوی از من که میرم		چرا مرده‌پرست و خصم جانیم
چو بعد از مرگ خواهی آشتی کرد		همه عمر از غمت در امتحانیم
کنون پندار مردم آشتی کن		که در تسلیم ما چون مردگانیم
چو بر گورم بخواهی بوسه دادن		رخم را بوسه ده کاکنون همانیم
خمش کن مرده‌وار ای دل ازیرا		به هستی متهم ما زین زبانیم

میان ما درآ ما عاشقانیم		که تا در باغ عشقت درکشانیم
مقیم خانه ما شو چو سایه		که ما خورشید را همسایگانیم
چو جان اندر جهان گر ناپدیدیم		چو عشق عاشقان گر بی‌نشانیم
ولیک آثار ما پیوسته توست		که ما چون جان نهانیم و عیانیم
هر آن چیزی که تو گویی که آنید		به بالاتر نگر بالای آنیم
تو آبی لیک گردابی و محبوس		درآ در ما که ما سیل روانیم
چو ما در فقر مطلق پاکبازیم		بجز تصنیف نادانی ندانیم

چرا شاید چو ما شه زادگانیم		که جز صورت ز یک دیگر ندانیم
چو مرغ خانه تا کی دانه چینیم		چه شد دریا چو ما مرغابیانیم
برو ای مرغ خانه تو چه دانی		که ما مرغان در آن دریا چه سانیم
مزن بر عاشقان عشق تشنیع		تو را چه کاین چنینیم و چنانیم
چنینیم و چنان و هر چه هستیم		اسیر دام عشق بی‌امانیم
چرا از جهل بر ما می دوانی		نه گردون را چنین ما می دوانیم
عجب نبود اگر ما را بخایند		که آتش دیده و پخته چو نانیم
وگر چون گرگ ما را می درانند		چه چاره چون به حکم آن شبانیم
چو چرخ اندر زبان‌ها اوفتادیم		چو چرخ بی‌گناه و بی‌زبانیم
حریف کهرباییم ار چو کاهیم		نه در زندان چو کاه کاهدانیم
نتاند باد کاه ما ربودن		که ما زان کهربا اندر امانیم
تو را باد و دم شهوت رباید		نه ما که کهربای عقل و جانیم
خمش کن کاه و کوه و کهربا چیست		که آنچ از فهم بیرون است آنیم

بر آن بودم که فرهنگی بجویم		که آن مه رو نهد رویی به رویم
بگفتم یک سخن دارم به خاطر		به پیش آ تا به گوش تو بگویم
که خوابی دیده‌ام من دوش ای جان		ز تو خواهم که تعبیرش بجویم
ندارم محرم این خواب جز تو		تو بشنو ای شه ستارخویم
بجنبانید سر را و بخندید		سری را که بداند مو به مویم
که یعنی حیله با من می سکالی		که من آیینه هر رنگ و بویم
مثال لعبتی ام در کف او		که نقش سوزن زردوز اویم
نباشد بی‌حیات آن نقش کو کرد		کمین نقشش منم درهای و هویم

مگردان روی خود ای دیده رویم		به من بنگر که تا از تو برویم
سبوی جسمم از چشمه‌ات پرآب است		مکن ای سنگ دل مشکن سبویم
تو جویایی و من جویانتر از تو		که داند تو چه جویی من چه جویم
همین دانم که از بوی گل تو		مثال گل قبا در خون بشویم
منم ضراب و عشقت چون ترازو		از این خاموش گویا چند گویم
زهی مشکل که تو خود سو نداری		و من در جستن تو سو به سویم
تو اندر هیچ کویی درنگنجی		و من اندر پی تو کو به کویم

بیا با هم سخن از جان بگوییم		ز گوش و چشم‌ها پنهان بگوییم
چو گلشن بی‌لب و دندان بخندیم		چو فکرت بی‌لب و دندان بگوییم
به سان عقل اول سر عالم		دهان بربسته تا پایان بگوییم
سخندانان چو مشرف بر دهانند		برون از خرگه ایشان بگوییم
کسی با خود سخن پیدا نگوید		اگر جمله یکیم آن سان بگوییم
تو با دست تو چون گویی که برگیر		چو همدستیم از آن دستان بگوییم
بداند دست و پا از جنبش دل		دهان ساکن دل جنبان بگوییم
بداند ذره ذره امر تقدیر		اگر خواهی مثال آن بگوییم

مرا خواندی ز در تو خستی از بام		زهی بازی زهی بازی زهی دام
از آن بازی که من می دانم و تو		چه بازی‌ها تو پختستی و من خام
تویی کز مکر و از افسوس و وعده		چو خواهی سنگ و آهن را کنی رام
مها با این همه خوشی تو چونی		ز زحمت‌های ما وز جور ایام
چه می پرسم تو خود چون خوش نباشی		که در مجلس تو داری جام بر جام
مرا در راه دی دشنام دادی		چنین مستم ز شیرینی دشنام

چنان مستم چنان مستم من این دم		که حوا را بنشناسم ز آدم
ز شور من بشوریده‌ست دریا		ز سرمستی من مست است عالم
زهی سر ده که سر ببریده جلاد		که تا دنیا نبیند هیچ ماتم
حلال اندر حلال اندر حلال است		می خنب خدا نبود محرم
از این باده جوان گر خورده بودی		نبودی پشت پیر چرخ را خم
زمین ار خورده بودی فارغستی		از آن که ابر تر بارد بر او نم
دل بی‌عقل شرح این بگفتی		اگر بودی به عالم نیم محرم
ز آب و گل برون بردی شما را		اگر بودی شما را پای محکم

کجایی ساقیا درده مدامم		که من از جان غلامت را غلامم
می اندرده تهی دستم چه داری		که از خون جگر پر گشت جامم
ز ننگ من نگوید نام من کس		چو من مردی چه جای ننگ و نامم
چو بر جانم زدی شمشیر عشقت		تمامم کن که زنده ناتمامم
گهم زاهد همی‌خوانند و گه رند		من مسکین ندانم تا کدامم
ز من چون شمع تا یک ذره باقی است		نخواهد بود جز آتش مقامم
مرا جز سوختن راه دگر نیست		بیا تا خوش بسوزم زانک خامم

مرا گویی چه سانی من چه دانم		کدامی وز کیانی من چه دانم
مرا گویی چنین سرمست و مخمور		ز چه رطل گرانی من چه دانم
مرا گویی در آن لب او چه دارد		کز او شیرین زبانی من چه دانم
مرا گویی در این عمرت چه دیدی		به از عمر و جوانی من چه دانم
بدیدم آتشی اندر رخ او		چو آب زندگانی من چه دانم
اگر من خود توام پس تو کدامی		تو اینی یا تو آنی من چه دانم
چنین اندیشه‌ها را من کی باشم		تو جان مهربانی من چه دانم
مرا گویی که بر راهش مقیمی		مگر تو راهبانی من چه دانم
مرا گاهی کمان سازی گهی تیر		تو تیری یا کمانی من چه دانم
خنک آن دم که گویی جانت بخشم		بگویم من تو دانی من چه دانم
ز بی‌صبری بگویم شمس تبریز		چنینی و چنانی من چه دانم

شراب شیره انگور خواهم		حریف سرخوش مخمور خواهم
مرا بویی رسید از بوی حلاج		ز ساقی باده منصور خواهم
ز مطرب ناله سرنای خواهم		ز زهره زاری طنبور خواهم
چو یارم در خرابات خراب است		چرا من خانه معمور خواهم
بیا نزدیکم ای ساقی که امروز		من از خود خویشتن را دور خواهم
اگر گویم مرا معذور می دار		مرا گوید تو را معذور خواهم
مرا در چشم خود ره ده که خود را		ز چشم دیگران مستور خواهم
یکی دم دست را از روی برگیر		که در دنیا بهشت و حور خواهم
اگر چشم و دلم غیر تو بیند		در آن دم چشم‌ها را کور خواهم
ببستم چشم خود از نور خورشید		که من آن چهره پرنور خواهم
چو رنجوران دل را تو طبیبی		سزد گر خویش را رنجور خواهم
چو تو مر مردگان را می دهی جان		سزد گر خویش را در گور خواهم

رفتم تصدیع از جهان بردم		بیرون شدم از زحیر و جان بردم
کردم بدرود همنشینان را		جان را به جهان بی‌نشان بردم
زین خانه شش دری برون رفتم		خوش رخت به سوی لامکان بردم
چون میر شکار غیب را دیدم		چون تیر پریدم و کمان بردم
چوگان اجل چو سوی من آمد		من گوی سعادت از میان بردم
از روزن من مهی عجب درتافت		رفتم سوی بام و نردبان بردم
این بام فلک که مجمع جان‌هاست		ز آن خوشتر بد که من گمان بردم
شاخ گل من چو گشت پژمرده		بازش سوی باغ و گلستان بردم
چون مشتریی نبود نقدم را		زودش سوی اصل اصل کان بردم
زین قلب زنان قراضه جان را		هم جانب زرگر ارمغان بردم
در غیب جهان بی‌کران دیدم		آلاجق خود بدان کران بردم
بر من مگری که زین سفر شادم		چون راه به خطه جنان بردم
این نکته نویس بر سر گورم		که سر ز بلا و امتحان بردم
خوش خسپ تنا در این زمین که من		پیغام تو سوی آسمان بردم
بربند زنخ که من فغان‌ها را		سرجمله به خالق فغان بردم
زین بیش مگو غم دل ایرا من		دل را به جناب غیب دان بردم

من با تو حدیث بی‌زبان گویم		وز جمله حاضران نهان گویم
جز گوش تو نشنود حدیث من		هر چند میان مردمان گویم
در خواب سخن نه بی‌زبان گویند		در بیداری من آن چنان گویم
جز در بن چاه می ننالم من		اسرار غم تو بی‌مکان گویم
بر روی زمین نشسته باشم خوش		احوال زمین بر آسمان گویم
معشوق همی‌شود نهان از من		هر چند علامت نشان گویم
جان‌های لطیف در فغان آیند		آن دم که من از غمت فغان گویم

روی تو چو نوبهار دیدم		گل را ز تو شرمسار دیدم
تا در دل من قرار کردی		دل را ز تو بی‌قرار دیدم
من چشم شدم همه چو نرگس		کان نرگس پرخمار دیدم
در عشق روم که عشق را من		از جمله بلا حصار دیدم
از ملک جهان و عیش عالم		من عشق تو اختیار دیدم
خود ملک تویی و جان عالم		یک بود و منش هزار دیدم
من مردم و از تو زنده گشتم		پس عالم را دو بار دیدم
ای مطرب اگر تو یار مایی		این پرده بزن که یار دیدم
در شهر شما چه یار جویم		چون یاری شهریار دیدم
چون در بر خود خوشش فشردم		آیین شکرفشار دیدم
چون بستم من دهان ز گفتن		بس گفتن بی‌شمار دیدم
چون پای نماند اندر این ره		من رفتن راهوار دیدم
سر درنکشم ز ضر که بی‌سر		سرهای کلاه دار دیدم
بس کن که ملول گشت دلبر		بر خاطر او غبار دیدم

زنهار مرا مگو که پیرم		پیری و فنا کجا پذیرم
من ماهی چشمه حیاتم		من غرقه بحر شهد و شیرم
جز از لب لعل جان ننوشم		غیر سر زلف او نگیرم
گر کژ نهدم کمان ابرو		در حکم کمان او چو تیرم
انداخته‌ای چو تیر دورم		برگیر که از تو ناگزیرم
پرم تو دهی چرا نپرم		میرم چو تویی چرا بمیرم

گر از غم عشق عار داریم		پس ما به جهان چه کار داریم
یا رب تو مده قرار ما را		گر بی‌رخ تو قرار داریم
ای یوسف یوسفان کجایی		ما روی در آن دیار داریم
هر صبح بر آن دو زلف مشکین		چون باد صبا گذار داریم
چون حلقه زلف خود شماری		ما چشم در آن شمار داریم
چشم تو شکار کرد جان را		ما دیده در آن شکار داریم
ای آب حیات در کنارت		این آتش از آن کنار داریم
زان لاله ستان چه زار گشتیم		یا رب که چه لاله زار داریم
گوییم ز رشک شمس تبریز		نی سیم و نه زر نه یار داریم

از اصل چو حورزاد باشیم		شاید که همیشه شاد باشیم
ما داد طرب دهیم تا ما		در عشق امیرداد باشیم
چون عشق بنا نهاد ما را		دانی که نکونهاد باشیم
در عشق توام گشاد دیده		چون عشق تو باگشاد باشیم
ما را چو مراد بی‌مرادی است		پس ما همه بر مراد باشیم
چون بنده بندگان عشقیم		کیخسرو و کیقباد باشیم
چون یوسف آن عزیز مصریم		هر چند که در مزاد باشیم
بر چهره یوسفی حجابی است		اندر پس پرده راد باشیم
خود باد حجاب را رباید		ما منتظران باد باشیم
ما دل به صلاح دین سپردیم		تا در دل او به یاد باشیم

ما آفت جان عاشقانیم		نی خانه نشین و خانه بانیم
اندر دل تو اگر خیال است		می پنداری که ما ندانیم
اسرار خیال‌ها نه ماییم		هر سودا را نه ما پزانیم
دل‌ها بر ما کبوترانند		هر لحظه به جانبی پرانیم
تن گفت به جان از این نشان کو		جان گفت که سر به سر نشانیم
آخر تو به گفت خویش بنگر		کاندر دهن تو می نشانیم
هر دم بغل تو را گرفته		در راحت و رنج می کشانیم
تا آتش و آب و بادطبعی		ما باده خاکیت چشانیم
وان گاه دهان تو بشوییم		آن جا برسی که ما نهانیم
چون رخت تو در نهان کشیدیم		آنگه بینی که ما چه سانیم
چون نقش تو از زمین ببردیم		دانی که عجایب زمانیم
هر سو نگری زمان نبینی		پس لاف زنی که لامکانیم
همرنگ دلت شود تن تو		در رقص آیی که جمله جانیم
لب بر لب ما نهی تو بی‌لب		اقرار کنی که همزبانیم
ای شمس الدین و شاه تبریز		از بندگیت شهنشهانیم

ما صحبت همدگر گزینیم		بر دامن همدگر نشینیم
یاران همه پیشتر نشینید		تا چهره همدگر ببینیم
ما را ز درون موافقت‌هاست		تا ظن نبری که ما همینیم
این دم که نشسته‌ایم با هم		می بر کف و گل در آستینیم
از عین به غیب راه داریم		زیرا همراه پیک دینیم
از خانه به باغ راه داریم		همسایه سرو و یاسمینیم
هر روز به باغ اندرآییم		گل‌های شکفته صد ببینیم
وز بهر نثار عاشقان را		دامن دامن ز گل بچینیم
از باغ هر آنچ جمع کردیم		در پیش نهیم و برگزینیم
از ما دل خویش درمدزدید		ما دزد نه‌ایم ما امینیم
اینک دم ما نسیم آن گل		ما گلبن گلشن یقینیم
عالم پر شد نسیم آن گل		یعنی که بیا که ما چنینیم
بومان ببرد چو بوی بردیم		مه مان کند ار چه ما کهینیم
هر چند کمین غلام عشقیم		چون عشق نشسته در کمینیم

چون ذره به رقص اندرآییم		خورشید تو را مسخر آییم
در هر سحری ز مشرق عشق		همچون خورشید ما برآییم
در خشک و تر جهان بتابیم		نی خشک شویم و نی تر آییم
بس ناله مس‌ها شنیدیم		کای نور بتاب تا زر آییم
از بهر نیاز و درد ایشان		ما بر سر چرخ و اختر آییم
از سیمبری که هست دلبر		از بهر قلاده عنبر آییم
زان خرقه خویش ضرب کردیم		تا زین به قبای ششتر آییم
ما صرف کشان راه فقریم		سرمست نبیذ احمر آییم
گر زهر جهان نهند بر ما		از باطن خویش شکر آییم
آن روز که پردلان گریزند		در عین وغا چو سنجر آییم
از خون عدو نبیذ سازیم		وانگه بکشیم و خنجر آییم
ما حلقه عاشقان مستیم		هر روز چو حلقه بر در آییم
طغرای امان ما نوشت او		کی از اجلی به غرغر آییم
اندر ملکوت و لامکان ما		بر کره چرخ اخضر آییم
از عالم جسم خفیه گردیم		در عالم عشق اظهر آییم
در جسم شده‌ست روح طاهر		بی‌جسم شویم و اطهر آییم
شمس تبریز جان جان است		در برج ابد برابر آییم

جز جانب دل به دل نیاییم		یک لحظه برون دل نپاییم
ماننده نای سربریده		بی‌برگ شدیم و بانواییم
همچون جگر کباب عاشق		جز آتش عشق را نشاییم
ما ذره آفتاب عشقیم		ای عشق برآی تا برآییم
ما را به میان ذره‌ها جوی		ما خردترین ذره‌هاییم
ور زانک بجویی و نیابی		بدهیم نشان که ما کجاییم
در خانه چو آفتاب درتافت		گرد سر روزن سراییم

ای برده نماز من ز هنگام		هین وقت نماز شد بیارام
ای خورده تو خون صد قلندر		ای بر تو حلال خون بیاشام
عشق تو و آنگهی سلامت		ای دشمن ننگ و دشمن نام
مستی تو وانگهی سر و پا		دیوانه وانگهی سرانجام
یک حرف بپرسمت بگویی		دلسوخته دیده چنین خام
پیداست که یار من ملول است		خاموش شدم به کام و ناکام

یا رب توبه چرا شکستم		وز لقمه دهان چرا نبستم
گر وسوسه کرد گرد پیچم		در پیچش او چرا نشستم
آخر دیدم به عقل موضع		صد بار و هزار بار رستم
از بندگی خدا ملولم		زیرا که به جان گلوپرستم
خود من جعل المهوم هما		از لفظ رسول خوانده استم
چون بر دل من نشسته دودی		چون زود چو گرد برنجستم
این‌ها که نبشتم از ندامت		آن وقت نبشته بود دستم

دانی کامروز از چه زردم		ای تو همه شب حریف نردم
در نرد دل از تو متهم شد		کو مهره ربود از نبردم
گفتم که دلا بیار مهره		کز رفتن مهره من به دردم
بگشاد دلم بغل که می جو		گر هست بیاب من نخوردم
دیوانه شدم ز درد مهره		دل را همه شب شکنجه کردم
می گفت بلی و گاه نی نی		گه عشوه بداد گرم و سردم
گفتم که تو برده‌ای یقین است		من از تو به عشوه برنگردم
دل گفت چگونه دزد باشم		من خازن چرخ لاژوردم
زین دمدمه از خرم بیفکند		دریافت که من سلیم مردم
خر رفت و رسن ببرد و دل گفت		من در پی گرد او چه گردم

من دوش به تازه عهد کردم		سوگند به جان تو بخوردم
کز روی تو چشم برندارم		گر تیغ زنی ز تو نگردم
درمان ز کسی دگر نجویم		زیرا ز فراق توست دردم
در آتشم ار فروبری تو		گر آه برآورم نه مردم
برخاستم از رهت چو گردی		بر خاک ره تو بازگردم

تا عشق تو سوخت همچو عودم		یک عقده نماند از وجودم
گه باروی چرخ رخنه کردم		گه سکه آفتاب سودم
چون مه پی آفتاب رفتم		گه کاهیدم گهی فزودم
از تو دل من نمی‌شکیبد		صد بار منش بیازمودم
این بخشش توست زور من نیست		گر حلقه سیم درربودم
گر دشمن چاشتم خفاشم		ور منکر احمدم جهودم
تفهیم تو تیز کرد گوشم		کان راز شریف را شنودم
سیل آمد و برد خفتگان را		من تشنه بدم نمی‌غنودم
صیقل گر سینه امر کن بود		گر من ز کسل نمی‌زدودم
توفیر شد از مکارم تو		هر تقصیری که من نمودم
من جود چرا کنم به جلدی		کز جود تو مو به موی جودم
از عشق تو بر فراز عرشم		گر بالایم وگر فرودم
از فضل تو است اگر ضحوکم		از رشک تو است اگر حسودم
بس کردم ذکر شمس تبریز		ای عالم سر تار و پودم

تا چهره آن یگانه دیدم		دل در غم بی‌کرانه دیدم
گفتی فرداست روز بازار		بازار تو را بهانه دیدم
دل را چو انار ترش و شیرین		خون بسته و دانه دانه دیدم
زهر عالم همه عسل شد		تا شهد تو در میانه دیدم
جان را چو وثاق و جای زنبور		از شهد تو خانه خانه دیدم
بر آتشم و هنوز در عشق		زان دوزخ یک زبانه دیدم
شطرنج که صد هزار خانه‌ست		از جمله آن دو خانه دیدم
یک خانه پر از خمار دیدم		یک خانه می مغانه دیدم
چون عشق چنین دو روی دارد		سرگشتگی زمانه دیدم
وانگه زین سر به سوی آن سر		دزدیده ره و دهانه دیدم
زان ره خرد دقیقه بین را		اندیشه ابلهانه دیدم
او بر سر گنج بی‌نشانی		سرگشته که من نشانه دیدم
او زیر پر همای دولت		گوید که به خواب لانه دیدم
جانی که ز غم ز پا درآمد		در عالم دل روانه دیدم
جانی که فسانه داند این را		او را همگی فسانه دیدم
نالنده و بی‌خبر ز نالش		چون بربط و چون چغانه دیدم
بس شانه مکن که طره عشق		بیرون ز حدود شانه دیدم
صد شب بر او ترانه گویی		روزت گوید تو را ندیدم
هر درد که آن دوا ندارد		سوی دل خود دوانه دیدم

گر ناز تو را به گفت نارم		مهر تو درون سینه دارم
بی‌مهر تو گر گلی ببویم		در حال بسوز همچو خارم
ماننده ماهی ار خموشم		چون موج و چو بحر بی‌قرارم
ای بر لب من نهاده مهری		می کش تو به سوی خود مهارم
مقصود تو چیست من چه دانم		دانم که من اندر این قطارم
نشخوار غمت زنم چو اشتر		چون اشتر مست کف برآرم
هر چند نهان کنم نگویم		در حضرت عشق آشکارم
ماننده دانه زیر خاکم		موقوف اشارت بهارم
تا بی‌دم خود زنم دمی خوش		تا بی‌سر خود سری بخارم

من اشتر مست شهریارم		آن خایم کز گلو برآرم
چون گلبن روی اوست خویم		اشکوفه من بود نثارم
چون بحر اگر ترش کنم رو		پرگوهر و در بود کنارم
گر یار وصال ما نجوید		با عشق وصال یار غارم
خواری که به پیش خلق عار است		آن عار شده‌ست افتخارم
باد منطق برون کن از لنج		کز باد نطق در این غبارم

روزی که گذر کنی به گورم		یاد آور از این نفیر و شورم
پرنور کن آن تک لحد را		ای دیده و ای چراغ نورم
تا از تو سجود شکر آرد		اندر لحد این تن صبورم
ای خرمن گل شتاب مگذار		خوش کن نفسی بدان بخورم
وان گاه که بگذری مینگار		کز روزن و درگه تو دورم
گر سنگ لحد ببست راهم		از راه خیال بی‌فتورم
گر صد کفنم بود ز اطلس		بی‌خلعت صورت تو عورم
از صحن سرای تو برآیم		در نقب زنی مگر که مورم
من مور توام تویی سلیمان		یک دم مگذار بی‌حضورم
خامش کردم بگو تو باقی		کز گفت و شنود خود نفورم
شمس تبریز دعوتم کن		چون دعوت توست نفخ صورم

ای دشمن روزه و نمازم		وی عمر و سعادت درازم
هر پرده که ساختم دریدی		بگذشت از آنک پرده سازم
ای من چو زمین و تو بهاری		پیدا شده از تو جمله رازم
چون صید شدم چگونه پرم		چون مات توام دگر چه بازم
پروانه من چو سوخت بر شمع		دیگر ز چه باشد احترازم
نزدیکتری به من ز عقلم		پس سوی تو من چگونه یازم
بگداز مرا که جمله قندم		گر من فسرم وگر گدازم
یک بارگی از وفا مشو دست		یک بار دگر ببین نیازم
یک بار دگر مرا فسون خوان		وز روح مسیح کن طرازم
بر قنطره بست باج دارم		از بهر عبور ده جوازم
خاموش که گفت حاجتش نیست		در گفتن خویش یاوه تازم
خاموش که عاقبت مرا کار		محمود بود چو من ایازم

تا با تو قرین شده‌ست جانم		هر جا که روم به گلستانم
تا صورت تو قرین دل شد		بر خاک نیم بر آسمانم
گر سایه من در این جهان است		غم نیست که من در آن جهانم
من عاریه‌ام در آن که خوش نیست		چیزی که بدان خوشم من آنم
در کشتی عشق خفته‌ام خوش		در حالت خفتگی روانم
امروز جمادها شکفته‌ست		امروز میان زندگانم
چون علم بالقلم رهم داد		پس تخته نانبشته خوانم
چون کان عقیق در گشاده‌ست		چه غم که خراب شد دکانم
زان رطل گران دلم سبک شد		گر دل سبک است سرگرانم
ای ساقی تاج بخش پیش آ		تا بر سر و دیده‌ات نشانم
جز شمع و شکر مگوی چیزی		چیزی بمگو که من ندانم

امروز مرا چه شد چه دانم		امروز من از سبک دلانم
در دیده عقل بس مکینم		در دیده عشق بی‌مکانم
افسوس که ساکن زمینم		انصاف که صارم زمانم
این طرفه که با تن زمینی		بر پشت فلک همی‌دوانم
آن بار که چرخ برنتابد		از قوت عشق می کشانم
از سینه خویش آتشش را		تا سینه سنگ می رسانم
از لذت و از صفای قندش		پرشهد شده‌ست این دهانم
از مشکل شمس حق تبریز		من نکته مشکل جهانم

ای جان لطیف و ای جهانم		از خواب گرانت برجهانم
بی‌شرم و حیا کنم تقاضا		دانی که غریم بی‌امانم
گر بر دل تو غبار بینم		از اشک خودش فرونشانم
ای گلبن جان برای مجلس		بگرفته امت که گل فشانم
یک بوسه بده که اندر این راه		من باج عقیق می ستانم
بسیار شب است کاندر این دشت		من از پی باج راهبانم
شب نعره زنم چو پاسبانان		چون طالب باج کاروانم
همخانه گریخت از نفیرم		همسایه گریست از فغانم

ناآمده سیل تر شدستیم		نارفته به دام پای بستیم
شطرنج ندیده‌ایم و ماتیم		یک جرعه نخورده‌ایم و مستیم
همچون شکن دو زلف خوبان		نادیده مصاف ما شکستیم
ما سایه آن بتیم گویی		کز اصل وجود بت پرستیم
سایه بنماید و نباشد		ما نیز چو سایه نیست هستیم

آن عشرت نو که برگرفتیم		پا دار که ما ز سر گرفتیم
آن دلبر خوب باخبر را		مست و خوش و بی‌خبر گرفتیم
هر لحظه ز حسن یوسف خود		صد مصر پر از شکر گرفتیم
در خانه حسن بود ماهی		رفتیمش و بام و در گرفتیم
آن آب حیات سرمدی را		چون آب در این جگر گرفتیم
چون گوشه تاج او بدیدیم		مستانه‌اش از کمر گرفتیم
هر نقش که بی‌وی است مرده‌ست		از بهر تو جانور گرفتیم
هر جانوری که آن ندارد		او را علف سقر گرفتیم
هر کس گهری گرفت از کان		از کان همه سیمبر گرفتیم
از تابش نور آفتابی		چون ماه جمال و فر گرفتیم
شمس تبریز چون سفر کرد		چون ماه از آن سفر گرفتیم

در عشق قدیم سال خوردیم		وز گفت حسود برنگردیم
زین دمدمه‌ها زنان بترسند		بر ما تو مخوان که مرد مردیم
مردانه کنیم کار مردان		پنهان نکنیم آنچ کردیم
ما را تو به زرد و سرخ مفریب		کز خنجر عشق روی زردیم
بر درد هزار آفرین باد		باقی بر ما که یار دردیم

گر گمشدگان روزگاریم		ره یافتگان کوی یاریم
گم گردد روزگار چون ما		گر آتش دل بر او گماریم
نی سر ماند نه عقل او را		گر ما سر فتنه را بخاریم
این مرگ که خلق لقمه اوست		یک لقمه کنیم و غم نداریم
تو غرقه وام این قماری		ما وام گزار این قماریم
جانی مانده‌ست رهن این وام		جان را بدهیم و برگزاریم

ما عاشق و بی‌دل و فقیریم		هم کودک و هم جوان و پیریم
چون کبریتیم و هیزم خشک		ما آتش عشق زو پذیریم
از آتش عشق برفروزیم		اما چون برق زو نمیریم
ما خون جگر خوریم چون شیر		چون یوز نه عاشق پنیریم
گویند شما چه دست گیرید		کو دست تو را که دست گیریم
بر خویش پرست همچو خاریم		بر دوست پرست چون حریریم
عاشق که چو شمع می بسوزد		او را چو فتیله ناگزیریم
از ما مگریز زانک با تو		آمیخته همچو شهد و شیریم
تو میر شکار بی‌نظیری		ما نیز شکار بی‌نظیریم
در حسن تو را تنور گرم است		ما را بربند ما خمیریم
ما را به قدوم خویش درباف		زیر قدم تو چون حصیریم

نی سیم و نه زر نه مال خواهیم		از لطف تو پر و بال خواهیم
نی حاکمی و نه حکم خواهیم		بر حکم تو احتمال خواهیم
ای عمر عزیز عمر ما باش		نی هفته نه مه نه سال خواهیم
ما بدر نی ایم و از پی بدر		خود را چو قد هلال خواهیم
از بهر مطالعه خیالت		خود را به کم از خیال خواهیم
چون دلو مسافران چاهیم		کان یوسف خوش خصال خواهیم
چون آینه نقش خود زدایم		چون عکس چنان جمال خواهیم
چون چشم نظر کند به جز تو		جان را ز تو گوشمال خواهیم
خاموش ز قال چند لافی		چون حال آمد چه قال خواهیم

ما شاخ گلیم نی گیاهیم		ما شیوه تر و تازه خواهیم
اشکوفه باغ آسمانیم		نقل و می مجلس الهیم
ما جوی نه‌ایم بلک آبیم		ما ابر نه‌ایم بلک ماهیم
لوح و قلمیم نی حروفیم		تیغ و علمیم نی سپاهیم
هم خسته غمزه چو تیریم		هم بسته طره سیاهیم

ما زنده به نور کبریاییم		بیگانه و سخت آشناییم
نفس است چو گرگ لیک در سر		بر یوسف مصر برفزاییم
مه توبه کند ز خویش بینی		گر ما رخ خود به مه نماییم
درسوزد پر و بال خورشید		چون ما پر و بال برگشاییم
این هیکل آدم است روپوش		ما قبله جمله سجده‌هاییم
آن دم بنگر مبین تو آدم		تا جانت به لطف دررباییم
ابلیس نظر جدا جدا داشت		پنداشت که ما ز حق جداییم
شمس تبریز خود بهانه‌ست		ماییم به حسن لطف ماییم
با خلق بگو برای روپوش		کو شاه کریم و ما گداییم
ما را چه ز شاهی و گدایی		شادیم که شاه را سزاییم
محویم به حسن شمس تبریز		در محو نه او بود نه ماییم

امروز نیم ملول شادم		غم را همه طاق برنهادم
بر سبلت هر کجا ملولی است		گر میر من است و اوستادم
امروز میان به عیش بستم		روبند ز روی مه گشادم
امروز ظریفم و لطیفم		گویی که مگر ز لطف زادم
یاری که نداد بوسه از ناز		او بوسه بجست و من ندادم
من دوش عجب چه خواب دیدم		کامروز عظیم بامرادم
گفتی تو که رو که پادشاهی		آری که خوش و خجسته بادم
بی‌ساقی و بی‌شراب مستم		بی‌تخت و کلاه کیقبادم
در من ز کجا رسد گمان‌ها		سبحان الله کجا فتادم

من جز احد صمد نخواهم		من جز ملک ابد نخواهم
جز رحمت او نبایدم نقل		جز باده که او دهد نخواهم
اندیشه عیش بی‌حضورش		ترسم که بدو رسد نخواهم
بی‌او ز برای عشرت من		خورشید سبو کشد نخواهم
من مایه باده‌ام چو انگور		جز ضربت و جز لگد نخواهم
از لذت زخم‌هاش جانم		یک ساعت اگر رهد نخواهم
وقت است که جان شویم خالص		کاین زحمت کالبد نخواهم
احمد گوید برای روپوش		از احمد جز احد نخواهم
مجموع همه است شمس تبریز		حق است که من عدد نخواهم

ما آب دریم ما چه دانیم		چه شور و شریم ما چه دانیم
هر دم ز شراب بی‌نشانی		خود مستتریم ما چه دانیم
تا گوهر حسن تو بدیدیم		رخ همچو زریم ما چه دانیم
تا عشق تو پای ما گرفته‌ست		بی‌پا و سریم ما چه دانیم
خشک و تر ما همه تویی تو		خوش خشک و تریم ما چه دانیم
سرحلقه زلف تو گرفتیم		خوش می شمریم ما چه دانیم
گر زیر و زبر شود دو عالم		زیر و زبریم ما چه دانیم
گر سبزه و باغ خشک گردد		ما از تو چریم ما چه دانیم
گلزار اگر همه بریزد		گل از تو بریم ما چه دانیم
گر چرخ هزار مه نماید		در تو نگریم ما چه دانیم
گر زانک شکر جهان بگیرد		ما باده خوریم ما چه دانیم
شمس تبریز ز آفتابت		همچون قمریم ما چه دانیم

تا دلبر خویش را نبینیم		جز در تک خون دل نشینیم
ما به نشویم از نصیحت		چون گمره عشق آن بهینیم
اندر دل درد خانه داریم		درمان نبود چو همچنینیم
در حلقه عاشقان قدسی		سرحلقه چو گوهر نگینیم
حاشا که ز عقل و روح لافیم		آتش در ما اگر همینیم
گر از عقبات روح جستی		مستانه مرو که در کمینیم
چون فتنه نشان آسمانیم		چون است که فتنه زمینیم
چون ساده‌تر از روان پاکیم		پرنقش چرا مثال چینیم
پژمرده شود هزار دولت		ما تازه و تر چو یاسمینیم
گر متهمیم پیش هستی		اندر تتق فنا امینیم
ما پشت بدین وجود داریم		کاندر شکم فنا جنینیم
تبریز ببین چه تاجداریم		زان سر که غلام شمس دینیم

گر به خوبی می بلافد لا نسلم لا نسلم		کاندر این مکتب ندارد کر و فری هر معلم
متهم شو همچو یوسف تا در آن زندان درآیی		زانک در زندان نیاید جز مگر بدنام و ظالم
جای عاقل صدر دیوان جای مجنون قعر زندان		حبس و تهمت قسم عاشق تخت و منبر جای عالم
کم طمع شد آن کسی کو طمع در عشق تو بندد		کم سخن شد آن کسی که عشق با او شد مکالم
پنجه اندر خون شیران دارد آن شیر سمایی		غمزه خون خوار دارد غم ندارد از مظالم
گر بگویم ور خموشم ور بجوشم ور نجوشم		اندر این فتنه خوشم من تو برو می باش سالم
مشک بربند ای سقا تو گر چه اندر وقت خوردن		مستی آرد این معانی حیرت آرد این معالم

هرچ گویی از بهانه لا نسلم لا نسلم		کار دارم من به خانه لا نسلم لا نسلم
گفته‌ای فردا بیایم لطف و نیکویی نمایم		وعده‌ست این بی‌نشانه لا نسلم لا نسلم
گفته‌ای رنجور دارم دل ز غم پرشور دارم		این فریب است و بهانه لا نسلم لا نسلم
گفت مادر مادرانه چون ببینی دام و دانه		این چنین گو ره روانه لا نسلم لا نسلم
گوییم امروز زارم نیت حمام دارم		می نمایی سنگ و شانه لا نسلم لا نسلم
هر کجا خوانند ما را تا فریبانند ما را		غیر این عالی ستانه لا نسلم لا نسلم
بر سر مستان بیایی هر دمی زحمت نمایی		کاین فلان است آن فلانه لا نسلم لا نسلم
گوییم من خواجه تاشم عاقبت اندیش باشم		تا درافتی در میانه لا نسلم لا نسلم
رو ترش کرد آن مپرسم تا ز شکل او بترسم		ای عجوزه بامثانه لا نسلم لا نسلم
دست از خشمم گزیدی گویی از عشقت گزیدم		مغلطه است این ای یگانه لا نسلم لا نسلم
جمله را نتوان شمردن شرح یک یک حیله کردن		نیست مکرت را کرانه لا نسلم لا نسلم

می خرامد جان مجلس سوی مجلس گام گام		در جبینش آفتاب و در یمینش جام جام
می خرامد بخت ما کو هست نقد وقت ما		مشنو ای پخته از این پس وعده‌های خام خام
جاء نصر الله حقا مستجیبا داعیا		ان تعالوا یا کرامی و ادخلوا بین الکرام
قال ان الله یدعوا اخرجوا من ضیقکم		ان عقبا ملتقانا مشعر البیت الحرام
ترجمانش این بود کز خود برون آیید زود		ور نه هر دم بند باشد هر دو گامی دام دام
از خودی بیرون رویم آخر کجا در بیخودی		بیخودی معنی است معنی باخودی‌ها نام نام
ان تکن اسما فاسم بالمسمی مازج		لا کاسم شبه غمد و المسمی کالحسام
مجلس خاص اندرآ و عام را وادان ز خاص		ای درونت خاص خاص و ای برونت عام عام

هر که گوید کان چراغ دیده‌ها را دیده‌ام		پیش من نه دیده‌اش را کامتحان دیده‌ام
چشم بد دور از خیالش دوشمان بس لطف کرد		من پس گوش از خجالت تا سحر خاریده‌ام
گر چه او عیار و مکار است گرد خویشتن		از میان رخت او من نقدها دزدیده‌ام
پای از دزدی کشیدم چونک دست از کار شد		زانک دزدی دزدتر از خویشتن بشنیده‌ام
جمله مرغان به پر و بال خود پریده‌اند		من ز بال و پر خود بی‌بال و پر پریده‌ام
من به سنگ خود همیشه جام خود بشکسته‌ام		من به چنگ خود همیشه پرده‌ام بدریده‌ام
من به ناخن‌های خود هم اصل خود برکنده‌ام		من ز ابر چشم خود بر کشت جان باریده‌ام
ای سیه دل لاله بر کشتم چرا خندیده‌ای		نوبهارت وانماید آنچ من کاریده‌ام
چون بهارم از بهار شمس تبریزی خدیو		از درونم جمله خنده وز برون زاریده‌ام

ای جهان آب و گل تا من تو را بشناختم		صد هزاران محنت و رنج و بلا بشناختم
تو چراگاه خرانی نی مقام عیسیی		این چراگاه خران را من چرا بشناختم
آب شیرینم ندادی تا که خوان گسترده‌ای		دست و پایم بسته‌ای تا دست و پا بشناختم
دست و پا را چون نبندی گاهواره ت خواند حق		دست و پا را برگشایم پاگشا بشناختم
چون درخت از زیر خاکی دست‌ها بالا کنم		در هوای آن کسی کز وی هوا بشناختم
ای شکوفه تو به طفلی چون شدی پیر تمام		گفت رستم از صبا تا من صبا بشناختم
شاخ بالا زان رود زیرا ز بالا آمده‌ست		سوی اصل خویش یازم کاصل را بشناختم
زیر و بالا چند گویم لامکان اصل من است		من نه از جایم کجا را از کجا بشناختم
نی خمش کن در عدم رو در عدم ناچیز شو		چیزها را بین که از ناچیزها بشناختم

خویش را چون خار دیدم سوی گل بگریختم		خویش را چون سرکه دیدم در شکر آمیختم
کاسه پرزهر بودم سوی تریاق آمدم		ساغری دردی بدم در آب حیوان ریختم
دیده پردرد بودم دست در عیسی زدم		خام دیدم خویش را در پخته‌ای آویختم
خاک کوی عشق را من سرمه جان یافتم		شعر گشتم در لطافت سرمه را می بیختم
عشق گوید راست می گویی ولی از خود مبین		من چو بادم تو چو آتش من تو را انگیختم

عشوه دادستی که من در بی‌وفایی نیستم		بس کن آخر بس کن آخر روستایی نیستم
چون جدا کردی به خنجر عاشقان را بند بند		چون مرا گویی که دربند جدایی نیستم
من یکی کوهم ز آهن در میان عاشقان		من ز هر بادی نگردم من هوایی نیستم
من چو آب و روغنم هرگز نیامیزم به کس		زانک من جان غریبم این سرایی نیستم
ای در اندیشه فرورفته که آوه چون کنم		خود بگو من کدخدایم من خدایی نیستم
من نگویم چون کنم دریا مرا تا چون برد		غرقه‌ام در بحر و دربند سقایی نیستم
در غم آنم که او خود را نماید بی‌حجاب		هیچ اندربند خویش و خودنمایی نیستم

من سر خم را ببستم باز شد پهلوی خم		آنک خم را ساخت هم او می شناسد خوی خم
کوزه‌ها محتاج خم و خم‌ها محتاج جو		در میان خم چه باشد آنچ دارد جوی خم
مستیان بس پدید و خمشان را کس ندید		عالمی زیر و زبر پیچان شده از بوی خم
گر نبودی بوی آن خم در دماغ خاص و عام		پس به هر محفل چرا دارند گفت و گوی خم
بوی خمش خلق را در کوزه فقاع کرد		شد هزاران ترک و رومی بنده و هندوی خم
جادوی بر خم نشیند می دواند شهر شهر		جادوان را ریش خندی می کند جادوی خم
در سر خود پیچ ای دل مست و بیخود چون شراب		همچنین می رو خراب از بوی خم تا روی خم
تا ببینی ناگهان مستی رمیده از جهان		نزد خم ای جان عمم که منم خالوی خم
روی از آن سو کن کز این سو گفت و گو را راه نیست		چون ز شش سو وارهیدی بازیابی سوی خم

چشم بگشا جان نگر کش سوی جانان می برم		پیش آن عید ازل جان بهر قربان می برم
چون کبوترخانه جان‌ها از او معمور گشت		پس چرا این زیره را من سوی کرمان می برم
زانک هر چیزی به اصلش شاد و خندان می رود		سوی اصل خویش جان را شاد و خندان می برم
زیر دندان تا نیاید قند شیرین کی بود		جان همچون قند را من زیر دندان می برم
تا که زر در کان بود او را نباشد رونقی		سوی زرگر اندک اندک زودش از کان می برم
دود آتش کفر باشد نور او ایمان بود		شمع جان را من ورای کفر و ایمان می برم
سوی هر ابری که او منکر شود خورشید را		آفتابی زیر دامن بهر برهان می برم
شمس تبریز ارمغانم گوهر بحر دل است		من ز شرم جان پاکت همچو عمان می برم

چون ز صورت برتر آمد آفتاب و اخترم		از معانی در معانی تا روم من خوشترم
در معانی گم شدستم همچنین شیرینتر است		سوی صورت بازنایم در دو عالم ننگرم
در معانی می گدازم تا شوم همرنگ او		زانک معنی همچو آب و من در او چون شکرم
دل نگیرد هیچ کس را از حیات جان خویش		من از این معنی ز صورت یاد نارم لاجرم
می خرامم من به باغ از باغ با روحانیان		چون گل سرخ لطیف و تازه چون نیلوفرم
کشتی تن را چو موجم تخته تخته بشکنم		خویشتن را بسکلم چون خویشتن را لنگرم
ور من از سختی دل در کار خود سستی کنم		زود از دریا برآید شعله‌های آذرم
همچو زر خندان خوشم اندر میان آتشش		زانک گر ز آتش برآیم همچو زر من بفسرم
من ز افسونی چو ماری سر نهادم بر خطش		تا چه افتد ای برادر از خط او بر سرم
من ز صورت سیر گشتم آمدم سوی صفات		هر صفت گوید درآ این جا که بحر اخضرم
چون سکندر ملک دارم شمس تبریزی ز لطف		سوی لشکرهای معنی لاجرم سرلشکرم

وقت آن آمد که من سوگندها را بشکنم		بندها را بردرانم پندها را بشکنم
چرخ بدپیوند را من برگشایم بند بند		همچو شمشیر اجل پیوندها را بشکنم
پنبه‌ای از لاابالی در دو گوش دل نهم		پند نپذیرم ز صبر و بندها را بشکنم
مهر برگیرم ز قفل و در شکرخانه روم		تا ز شاخی زان شکر این قندها را بشکنم
تا به کی از چند و چون آخر ز عشقم شرم باد		کی ز چونی برتر آیم چندها را بشکنم

نی تو گفتی از جفای آن جفاگر نشکنم		نی تو گفتی عالمی در عشق او برهم زنم
نی تو دست او گرفتی عهد کردی دو به دو		کز پی آن جان و دل این جان و دل را برکنم
نور چشمت چون منم دورم مبین ای نور چشم		سوی بالا بنگر آخر زانک من بر روزنم
ای سررشته طرب‌ها عیسی دوران تویی		سر از این روزن فروکن گر چه من چون سوزنم
عشق را روز قیامت آتش و دودی بود		نور آن آتش تو باشی دود آن آتش منم
تا نبینم روی چون گلزار آن صد نوبهار		همچو لاله من سیه دل صدزبان چون سوسنم
شاه شمس الدین تبریزی منت عاشق بسم		روز بزمت همچو مومم روز رزمت آهنم

روی نیکت بد کند من نیک را بر بد نهم		عاشقی بس پخته‌ام این ننگ را بر خود نهم
ننگ عاشق ننگ دارد از همه فخر جهان		ننگ را من بر سر آن عشرت بی‌حد نهم
علم چون چادر گشاید در برم گیرد به لطف		حرف‌های علم را بر گردن ابجد نهم
تاج زرین چون نهد از عاشقی بر فرق من		تخت خود را من برآرم بر سر فرقد نهم
چون در آب زندگانی صورتم پنهان شود		صورت خود را به پیش صورت احمد نهم
نام شمس الدین تبریزی چو بنویسم بدانک		شکر دلخواه را در اشکم کاغذ نهم

ایها العشاق آتش گشته چون استاره‌ایم		لاجرم رقصان همه شب گرد آن مه پاره‌ایم
تا بود خورشید حاضر هست استاره ستیر		بی‌رخ خورشید ما می دانک ما آواره‌ایم
الصلا ای عاشقان‌هان الصلا این کاریان		باده کاری است این جا زانک ما این کاره‌ایم
هر سحر پیغام آن پیغامبر خوبان رسد		کالصلا بیچارگان ما عاشقان را چاره‌ایم
نعره لبیک لبیک از همه برخاسته		مصحف معنی تویی ما هر یکی سی پاره‌ایم
خونبهای کشتگان چون غمزه خونی اوست		در میان خون خود چون طفلک خون خواره‌ایم
کوه طور از باده‌اش بیخود شد و بدمست شد		ما چه کوه آهنیم آخر چه سنگ خاره‌ایم
یک جو از سرش نگوییم ار همه جو جو شویم		گرد خرمنگاه چرخ ار چه که ما سیاره‌ایم
همچو مریم حامله نور خدایی گشته‌ایم		گر چو عیسی بسته این جسم چون گهواره‌ایم
از درون باره این عقل خود ما را مجو		زانک در صحرای عشقش ما برون باره‌ایم
عشق دیوانه‌ست و ما دیوانه دیوانه‌ایم		نفس اماره‌ست و ما اماره اماره‌ایم
مفخر تبریز شمس الدین تو بازآ زین سفر		بهر حق یک بارگی ما عاشق یک باره‌ایم

سر قدم کردیم و آخر سوی جیحون تاختیم		عالمی برهم زدیم و چست و بیرون تاختیم
چون براق عشق عرشی بود زیر ران ما		گنبدی کردیم و سوی چرخ گردون تاختیم
عالم چون را مثال ذره‌ها برهم زدیم		تا به پیش تخت آن سلطان بی‌چون تاختیم
فهم و وهم و عقل انسان جملگی در ره بریخت		چونک از شش حد انسان سخت افزون تاختیم
چونک در سینور مجنونان آن لیلی شدیم		سرکش آمد مرکب و از حد مجنون تاختیم
نفس چون قارون ز سعی ما درون خاک شد		بعد از آن مردانه سوی گنج قارون تاختیم
دشت و هامون روح گیرد گر بیابد ذره‌ای		ز آنچ ما از نور او در دشت و هامون تاختیم
بس صدف‌های چو گوهر زیر سنگی کوفتیم		تا به سوی گنج‌های در مکنون تاختیم
سوی شمع شمس تبریزی به بیشه شیر جان		بوده پروانه نپنداری که اکنون تاختیم

چون همه یاران ما رفتند و تنها ماندیم		یار تنهاماندگان را دم به دم می خواندیم
جمله یاران چون خیال از پیش ما برخاستند		ما خیال یار خود را پیش خود بنشاندیم
ساعتی از جوی مهرش آب بر دل می زدیم		ساعتی زیر درختش میوه می افشاندیم
ساعتی می کرد بر ما شکر و گوهر نثار		ساعتی از شکر او ما مگس می راندیم
چون خیال او درآمد بر درش دربان شدیم		چون خیال او برون شد ما در این درماندیم

این چه کژطبعی بود که صد هزاران غم خوریم		جمع مستان را بخوان تا باده‌ها با هم خوریم
باده‌ای کابرار را دادند اندر یشربون		با جنید و بایزید و شبلی و ادهم خوریم
ابر نبود ماه ما را تا جفای شب کشیم		مرگ نبود عاشقان را تا غم ماتم خوریم
نفس ماده کیست تا ما تیغ خود بر وی زنیم		زخم بر رستم زنیم و زخم از رستم خوریم
بود مردم خوار عالم خلق عالم را بخورد		خالق آورده‌ست ما را تا که ما عالم خوریم
این جهان افسونگرست و وعده فردا دهد		ما از آن زیرکتریم ای خوش پسر که دم خوریم
گر پری زادیم شب جمعیت پریان بود		ور ز آدم زاده‌ایم آن باده با آدم خوریم
گه از آن کف گوهر هستی و سرمستی بریم		گه از آن دف نعره و فریاد زیر و بم خوریم
ماهییم و ساقی ما نیست جز دریای عشق		هیچ دریا کم شود زان رو که بیش و کم خوریم
گه چو گردون از مه و خورشید اشکم پر کنیم		گر چو خورشید آب‌ها را جمله بی‌اشکم خوریم
شمس تبریزی تو سلطانی و ما بنده توییم		لاجرم در دور تو باده به جام جم خوریم

ای خوشا روزا که ما معشوق را مهمان کنیم		دیده از روی نگارینش نگارستان کنیم
گر ز داغ هجر او دردی است در دل‌های ما		ز آفتاب روی او آن درد را درمان کنیم
چون به دست ما سپارد زلف مشک افشان خویش		پیش مشک افشان او شاید که جان قربان کنیم
آن سر زلفش که بازی می کند از باد عشق		میل دارد تا که ما دل را در او پیچان کنیم
او به آزار دل ما هر چه خواهد آن کند		ما به فرمان دل او هر چه گوید آن کنیم
این کنیم و صد چنین و منتش بر جان ماست		جان و دل خدمت دهیم و خدمت سلطان کنیم
آفتاب رحمتش در خاک ما درتافته‌ست		ذره‌های خاک خود را پیش او رقصان کنیم
ذره‌های تیره را در نور او روشن کنیم		چشم‌های خیره را در روی او تابان کنیم
چوب خشک جسم ما را کو به مانند عصاست		در کف موسی عشقش معجز ثعبان کنیم
گر عجب‌های جهان حیران شود در ما رواست		کاین چنین فرعون را ما موسی عمران کنیم
نیمه‌ای گفتیم و باقی نیم کاران بو برند		یا برای روز پنهان نیمه را پنهان کنیم

چون بدیدم صبح رویت در زمان برخیستم		گرم در کار آمدم موقوف مطرب نیستم
همچو سایه در طوافم گرد نور آفتاب		گه سجودش می کنم گاهی به سر می ایستم
گه درازم گاه کوته همچو سایه پیش نور		جمله فرعونم چو هستم چون نیم موسیستم
من میان اصبعین حکم حقم چون قلم		در کف موسی عصا گاهی و گه افعیستم
عشق را اندیشه نبود زانک اندیشه عصاست		عقل را باشد عصا یعنی که من اعمیستم
روح موقوف اشارت می بنالد هر دمی		بر سر ره منتظر موقوف یک آریستم
چون از این جا نیستم این جا غریبم من غریب		چون در این جا بی‌قرارم آخر از جاییستم

از شهنشه شمس دین من ساغری را یافتم		در درون ساغرش چشمه خوری را یافتم
تابش سینه و برت را خود ندارد چشم تاب		شکر ایزد را که من زین دلبری را یافتم
میرداد قهر چون ماری فروکوبد سرش		آنک گوید در دو کونش هم سری را یافتم
چون درون طره‌اش دریافتم دل را عجب		در درون مشک رفتم عنبری را یافتم
گر ببینی طوطی جان مرا گرد لبش		می پرد پرک زنان که شکری را یافتم
گر بپرسندت حکایت کن که من بر جام لعل		عاشقی مستی جوانی می خوری را یافتم
گر کسی منکر شود تو گردن او را ببند		می کشانش روسیه که منکری را یافتم
در میان طره‌اش رخسار چون آتش ببین		گو میان مشک و عنبر مجمری را یافتم
چون گشاید لعل را او تا نثار در کند		گو که در خورشید از رحمت دری را یافتم
چون دکان سرپزان سرها و دل‌ها پیش او		هست بی‌پایان در آن سرها سری را یافتم
چون نگه کردم سر من بود پر از عشق او		من برون از هر دو عالم منظری را یافتم
من به برج ثور دیدم منکر آن آفتاب		گاو جستم من ز ثور و خود خری را یافتم
من صف رستم دلان جستم بدیدم شاه را		ترک آن کردم چو بی‌صف صفدری را یافتم
من همی‌کشتی سوی تبریز راندم می نرفت		پس ز جان بر کشتی خود لنگری را یافتم

بار دیگر از دل و از عقل و جان برخاستیم		یار آمد در میان ما از میان برخاستیم
از فنا رو تافتیم و در بقا دربافتیم		بی‌نشان را یافتیم و از نشان برخاستیم
گرد از دریا برآوردیم و دود از نه فلک		از زمان و از زمین و آسمان برخاستیم
هین که مستان آمدند و راه را خالی کنید		نی غلط گفتم ز راه و راهبان برخاستیم
آتش جان سر برآورد از زمین کالبد		خاست افغان از دل و ما چون فغان برخاستیم
کم سخن گوییم وگر گوییم کم کس پی برد		باده افزون کن که ما با کم زنان برخاستیم
هستی است آن زنان و کار مردان نیستی است		شکر کاندر نیستی ما پهلوان برخاستیم

می بسازد جان و دل را بس عجایب کان صیام		گر تو خواهی تا عجب گردی عجایب دان صیام
گر تو را سودای معراج است بر چرخ حیات		دانک اسب تازی تو هست در میدان صیام
هیچ طاعت در جهان آن روشنی ندهد تو را		چونک بهر دیده دل کوری ابدان صیام
چونک هست این صوم نقصان حیات هر ستور		خاص شد بهر کمال معنی انسان صیام
چون حیات عاشقان از مطبخ تن تیره بود		پس مهیا کرد بهر مطبخ ایشان صیام
چیست آن اندر جهان مهلکتر و خون ریزتر		بر دل و جان و جا خون خواره شیطان صیام
خدمت خاص نهانی تیزنفع و زودسود		چیست پیش حضرت درگاه این سلطان صیام
ماهی بیچاره را آب آن چنان تازه نکرد		آنچ کرد اندر دل و جان‌های مشتاقان صیام
در تن مرد مجاهد در ره مقصود دل		هست بهتر از حیات صد هزاران جان صیام
گر چه ایمان هست مبنی بر بنای پنج رکن		لیک والله هست از آن‌ها اعظم الارکان صیام
لیک در هر پنج پنهان کرده قدر صوم را		چون شب قدر مبارک هست خود پنهان صیام
سنگ بی‌قیمت که صد خروار از او کس ننگرد		لعل گرداند چو خورشیدش درون کان صیام
شیر چون باشی که تو از روبهی لرزان شوی		چیره گرداند تو را بر بیشه شیران صیام
بس شکم خاری کند آن کو شکم خواری کند		نیست اندر طالع جمع شکم خواران صیام
خاتم ملک سلیمان است یا تاجی که بخت		می نهد بر تارک سرهای مختاران صیام
خنده صایم به است از حال مفطر در سجود		زانک می بنشاندت بر خوان الرحمان صیام
در خورش آن بام تون از تو به آلایش بود		همچو حمامت بشوید از همه خذلان صیام
شهوت خوردن ستاره نحس دان تاریک دل		نور گرداند چو ماهت در همه کیوان صیام
هیچ حیوانی تو دیدی روشن و پرنور علم		تن چو حیوان است مگذار از پی حیوان صیام
شهوت تن را تو همچون نیشکر درهم شکن		تا درون جان ببینی شکر ارزان صیام
قطره‌ای تو سوی بحری کی توانی آمدن		سوی بحرت آورد چون سیل و چون باران صیام
پای خود را از شرف مانند سر گردان به صوم		زانک هست آرامگاه مرد سرگردان صیام
خویشتن را بر زمین زن در گه غوغای نفس		دست و پایی زن که بفروشم چنین ارزان صیام
گر چه نفست رستمی باشد مسلط بر دلت		لرز بر وی افکند چون بر گل لرزان صیام
ظلمتی کز اندرونش آب حیوان می زهد		هست آن ظلمت به نزد عقل هشیاران صیام
گر تو خواهی نور قرآن در درون جان خویش		هست سر نور پاک جمله قرآن صیام
بر سر خوان‌های روحانی که پاکان شسته اند		مر تو را همکاسه گرداند بدان پاکان صیام
روزه چون روزت کند روشن دل و صافی روان		روز عید وصل شه را ساخته قربان صیام
در صیام ار پا نهی شادی کنان نه با گشاد		چون حرام است و نشاید پیش غمناکان صیام
زود باشد کز گریبان بقا سر برزند		هر که در سر افکند ماننده دامان صیام

چونک در باغت به زیر سایه طوبیستم		گرم در کار آمدم موقوف مطرب نیستم
همچو سایه بر طوافم گرد نور آفتاب		گه سجودش می کنم گاهی به سر می ایستم
گه درازم گاه کوته همچو سایه پیش نور		جمله فرعونم چو هستم چون نیم موسیستم
من میان اصبعین حکم حقم چون قلم		در کف موسی عصا گاهی و گه افعیستم
عشق را اندیشه نبود زانک اندیشه عصاست		عقل را باشد عصا یعنی که من اعمیستم
روح موقوف اشارت می بنالد هر دمی		بر سر ره منتظر موقوف یک آریستم
چون از این جا نیستم این جا غریبم من غریب		چون در این جا بی‌قرارم آخر از جاییستم

بده آن باده دوشین که من از نوش تو مستم		بده ای حاتم عالم قدح زفت به دستم
ز من ای ساقی مردان نفسی روی مگردان		دل من مشکن اگر نه قدح و شیشه شکستم
قدحی بود به دستم بفکندم بشکستم		کف صد پای برهنه من از آن شیشه بخستم
تو بدان شیشه پرستی که ز شیشه است شرابت		می من نیست ز شیره ز چه رو شیشه پرستم
بکش ای دل می جانی و بخسب ایمن و فارغ		که سر غصه بریدم ز غم و غصه برستم
دل من رفت به بالا تن من رفت به پستی		من بیچاره کجایم نه به بالا نه به پستم
چه خوش آویخته سیبم که ز سنگت نشکیبم		ز بلی چون بشکیبم من اگر مست الستم
تو ز من پرس که این عشق چه گنج است و چه دارد		تو مرا نیز از او پرس که گوید چه کسستم
به لب جوی چه گردی بجه از جوی چو مردی		بجه از جوی و مرا جو که من از جوی بجستم
فلئن قمت اقمنا و لئن رحت رحلنا		چو بخوردی تو بخوردم چو نشستی تو نشستم
منم آن مست دهلزن که شدم مست به میدان		دهل خویش چو پرچم به سر نیزه ببستم
چه خوش و بیخود شاهی هله خاموش چو ماهی		چو ز هستی برهیدم چه کشی باز به هستم

بزن آن پرده نوشین که من از نوش تو مستم		بده ای حاتم مستان قدح زفت به دستم
هله ای سرده مستان به غضب روی مگردان		که من از عربده ناگه قدحی چند شکستم
چه کم آید قدح آن را که دهد بیست سبوکش		بشکن شیشه هستی که چو تو نیست پرستم
تو مپرسم که کیی تو بده آن ساغر شش سو		چو شدم مست ببینی چه کسستم چه کسستم
چو من از باده پرستی شده‌ام غرقه مستی		دگرم خیره چه جویی که من از جوی تو جستم
بده ای خواجه بابا مکن امروز محابا		که رگ غصه بریدم ز غم و غصه برستم
چو منم سایه حسنت بکنم آنچ بکردی		چو بخوردی تو بخوردم چو نشستی تو نشستم
منم آن مست دهلزن که شدم مست به میدان		دهل خویش چو پرچم به سر نیزه ببستم
خمش ار فانی راهی که فنا خامشی آرد		چو رهیدیم ز هستی تو مکن باز به هستم

هله دوشت یله کردم شب دوشت یله کردم		دغل و عشوه که دادی به دل پاک بخوردم
بده امشب هم از آنم نخورم عشوه من امشب		تو گر از عهد بگردی من از آن عهد نگردم
چو همه نور و ضیایی به دل و دیده درآیی		به دم گرم بپرسی چو شنیدی دم سردم
نفسی شاخ نباتم نفسی پیش تو ماتم		چه کنم چاره چه دارم به کفت مهره نردم
چو روی مست و پیاده قدمت را همه فرشم		چو روی راه سواره ز پی اسب تو گردم
مکن ای جان همه ساله تو به فردام حواله		تو مرا گول گرفتی که سلیمم سره مردم
خود اگر گول و سلیمم تو روا داری و شاید		که دل سنگ بسوزد چو شود واقف دردم
به خدا کت نگذارم کم از این نیز نباشد		که نهی چهره سرخت نفسی بر رخ زردم
وگر از لطف درآیی که بر این هم بفزایی		به یکی بوسه ز شادی دو جهان را بنوردم
فعلاتن فعلاتن فعلاتن فعلاتن		تو گمان داشتی ای جان که مگر رفتم و مردم

ز فلک قوت بگیرم دهن از لوت ببندم		شکم ار زار بگرید من عیار بخندم
مثل بلبل مستم قفس خویش شکستم		سوی بالا بپریدم که من از چرخ بلندم
نه چنان مست و خرابم که خورد آتش و آبم		همگی غرق جنونم همگی سلسله مندم
کله ار رفت بر او گو نه کلم سلسله مویم		خر اگر مرد بر او گو که بر این پشت سمندم
همه پرباد از آنم که منم نای و تو نایی		چو تویی خویش من ای جان پی این خویش پسندم
ز پی قند و نبات تو بسی طبله شکستم		ز پی آب حیات تو بسی جوی بکندم
چو تویی روح جهان را جهت چشم بدان را		اگرم پاک بسوزی سزد ایرا که سپندم
اگر از سوز چو عودم وگر از ساز چو عیدم		نه از آن عید بخندم نه از این عود برندم
سر سودای تو دارم سر اندیشه نخارم		خبرم نیست که چونم نظرم نیست که چندم
ترشی نیست در آن خد ترش او کرد به قاصد		که اگر روترشم من نه همان شهدم و قندم
چو دلم مست تو باشد همه جان‌هاست غلامم		وگر از دست تو آید نکند زهر گزندم
طرف سدره جان را تو فروکش به کفم نه		سوی آن قلعه عالی تو برانداز کمندم
نه بر این دخل بچفسم نه از این چرخ بترسم		چو فزون خرج کنم من نه فزون دخل دهندم

چه
کس ام من؟ چه کس ام من؟ که بسی وسوسه‌مند ام		گَه
از آن سوی کشند م گَه از این سوی کشند م
زِ
کشاکش چو کمان ام به کف ِ گوش‌کشان‌ام		قدَر
از بام درافتد چو در ِ خانه ببندم
مگر
استاره‌یِ چرخ ام! که ز برجی سوی برجی		به
نُحوسی‌ش بگریم به سُعودی‌ش بخندم
به
سما و به بروج‌اش، به هبوط و به عروج‌اش		نفسی
هم‌تک ِ باد م نفسی من هَلَپَند ام
نفَسی
آتش ِ سوزان، نفَسی سیل ِ گریزان		ز
چه اصل ام؟ ز چه فصل ام؟ به چه بازار خرند م
نفسی
فوق ِ طباق ام، نفسی شام و عراق ام		نفسی
غرق ِ فراق ام نفسی راز ِ تو رَندم
نفسی
هم‌ره ِ ماه ام، نفسی مست ِ اله ام		نفسی
یوسف ِ چاه ام نفسی جمله گزند م
نفسی
ره‌زن و غول ام، نفسی تند و ملول ام		نفسی
ز این دو برون ام؛ که بر آن بام ِ بلند ام
بزن
ای مطرب ِ قانون هوس ِ لیلی و مجنون!		که
من از سلسله جَستم؛ وَتَد ِ هوش بِکَندم
به
خدا که نگریزی! قدح ِ مِهر، نریزی!		چه
شود ای شَه ِ خوبان که کنی گوش به پند م
هله!
ای اوّل و آخر! بده آن باده‌یِ فاخر!		که
شد این بزم منوّر به تو ای عشق ِ پسند م
بده
آن باده‌یِ جانی زِ خرابات ِ معانی		که
بدان ارزد چاکر که از آن باده دهند م
بپَران
ناطق ِ جان را تو از این منطق ِ رسمی		که
نمی‌یابد میدان ِ بگو حرف ِ سمند م

چو یکی ساغر مردی ز خم یار برآرم		دو جهان را و نهان را همه از کار برآرم
ز پس کوه برآیم علم عشق نمایم		ز دل خاره و مرمر دم اقرار برآرم
ز تک چاه کسی را تو به صد سال برآری		من دیوانه بی‌دل به یکی بار برآرم
چو از آن کوه بلندم کمر عشق ببندم		ز کمرگاه منافق سر زنار برآرم
بر من نیست من و ما عدمم بی‌سر و بی‌پا		سر و دل زان بنهادم که سر از یار برآرم
به تو دیوار نمایم سوی خود در بگشایم		به میان دست نباشد در و دیوار برآرم
تا چه از کار فزایی سر و دستار نمایی		که من از هر سر مویی سر و دستار برآرم
تو ز بی‌گاه چه لنگی ز شب تیره چه ترسی		که من از جانب مغرب مه انوار برآرم
تو ز تاتار هراسی که خدا را نشناسی		که دو صد رایت ایمان سوی تاتار برآرم
هله این لحظه خموشم چو می عشق بنوشم		زره جنگ بپوشم صف پیکار برآرم
هله شمس الحق تبریز ز فراق تو چنانم		که هیاهوی و فغان از سر بازار برآرم

منم آن عاشق عشقت که جز این کار ندارم		که بر آن کس که نه عاشق به جز انکار ندارم
دل غیر تو نجویم سوی غیر تو نپویم		گل هر باغ نبویم سر هر خار ندارم
به تو آوردم ایمان دل من گشت مسلمان		به تو دل گفت که ای جان چو تو دلدار ندارم
چو تویی چشم و زبانم دو نبینم دو نخوانم		جز یک جان که تویی آن به کس اقرار ندارم
چو من از شهد تو نوشم ز چه رو سرکه فروشم		جهت رزق چه کوشم نه که ادرار ندارم
ز شکربوره سلطان نه ز مهمانی شیطان		بخورم سیر بر این خوان سر ناهار ندارم
نخورم غم نخورم غم ز ریاضت نزنم دم		رخ چون زر بنگر گر زر بسیار ندارم
نخورد خسرو دل غم مگر الا غم شیرین		به چه دل غم خورم آخر دل غمخوار ندارم
پی هر خایف و ایمن کنمی شرح ولیکن		ز سخن گفتن باطن دل گفتار ندارم
تو که بی‌داغ جنونی خبری گوی که چونی		که من از چون و چگونه دگر آثار ندارم
چو ز تبریز برآمد مه شمس الحق و دینم		سر این ماه شبستان سپهدار ندارم

مکن ای دوست غریبم سر سودای تو دارم		من و بالای مناره که تمنای تو دارم
ز تو سرمست و خمارم خبر از خویش ندارم		سر خود نیز نخارم که تقاضای تو دارم
دل من روشن و مقبل ز چه شد با تو بگویم		که در این آینه دل رخ زیبای تو دارم
مکن ای دوست ملامت بنگر روز قیامت		همه موجم همه جوشم در دریای تو دارم
مشنو قول طبیبان که شکر زاید صفرا		به شکر داروی من کن چه که صفرای تو دارم
هله ای گنبد گردون بشنو قصه‌ام اکنون		که چو تو همره ماهم بر و پهنای تو دارم
بر دربان تو آیم ندهد راه و براند		خبرش نیست که پنهان چه تماشای تو دارم
ز درم راه نباشد ز سر بام و دریچه		ستر الله علینا چه علالای تو دارم
هله دربان عوان خو مدهم راه و سقط گو		چو دفم می زن بر رو دف و سرنای تو دارم
چو دف از سیلی مطرب هنرم بیش نماید		بزن و تجربه می کن همه هیهای تو دارم
هله زین پس نخروشم نکنم فتنه نجوشم		به دلم حکم کی دارد دل گویای تو دارم

منم آن کس که نبینم بزنم فاخته گیرم		من از آن خارکشانم که شود خار حریرم
به کی مانم به کی مانم که سطرلاب جهانم		همه اشکال فلک را به یکایک بپذیرم
ز پس کوه معانی علم عشق برآمد		چو علمدار برآمد برهاند ز زحیرم
ز سحر گر بگریزم تو یقین دان که خفاشم		ز ضرر گر بگریزم تو یقین دان که ضریرم
چو ز بادی بگریزم چو خسم سخره بادم		چو دهانم نپذیرد به خدا خام و خمیرم
نه چو خورشید جهانم شه یک روزه فانی		که نیندیشد و گوید که چه میرم که بمیرم
نه چو گردون نه چو چرخم نه چو مرغم نه چو فرخم		نه چو مریخ سلح کش نه چو مه نیمه وزیرم
چو منی خوار نباشد که تویی حافظ و یارم		بر خلق ابن قلیلم بر تو ابن کثیرم
هنر خویش بپوشم ز همه تا نخرندم		بدو صد عیب بلنگم که خرد جز تو امیرم
نخورم جز جگر و دل که جگرگوشه شیرم		نه چون یوزان خسیسم که بود طعمه پنیرم
ز شرر زان نگریزم که زرم نی زر قلبم		ز خطر زان نگریزم که در این ملک خطیرم
همگان مردنیانند نمایند و نپایند		تو بیا کآب حیاتی که ز تو نیست گزیرم
تو مرا جان بقایی که دهی جام حیاتم		تو مرا گنج عطایی که نهی نام فقیرم
هله بس کن هله بس کن کم آواز جرس کن		که کهم من نه صدایم قلمم من نه صریرم
فعلاتن فعلاتن فعلاتن فعلاتن		همه می گوی و مزن دم ز شهنشاه شهیرم

به خدا کز غم عشقت نگریزم نگریزم		وگر از من طلبی جان نستیزم نستیزم
قدحی دارم بر کف به خدا تا تو نیایی		هله تا روز قیامت نه بنوشم نه بریزم
سحرم روی چو ماهت شب من زلف سیاهت		به خدا بی‌رخ و زلفت نه بخسبم نه بخیزم
ز جلال تو جلیلم ز دلال تو دلیلم		که من از نسل خلیلم که در این آتش تیزم
بده آن آب ز کوزه که نه عشقی است دوروزه		چو نماز است و چو روزه غم تو واجب و ملزم
به خدا شاخ درختی که ندارد ز تو بختی		اگرش آب دهد یم شود او کنده هیزم
بپر ای دل سوی بالا به پر و قوت مولا		که در آن صدر معلا چو تویی نیست ملازم
همگان وقت بلاها بستایند خدا را		تو شب و روز مهیا چو فلک جازم و حازم
صفت مفخر تبریز نگویم به تمامت		چه کنم رشک نخواهد که من آن غالیه بیزم

بزن آن پرده دوشین که من امروز خموشم		ز تف آتش عشقت من دلسوز خموشم
منم آن باز که مستم ز کله بسته شدستم		ز کله چشم فرازم ز کله دوز خموشم
ز نگار خوش پنهان ز یکی آتش پنهان		چو دل افروخته گشتم ز دلفروز خموشم
چو بدیدم که دهانم شد غماز نهانم		سخن فاش چه گویم که ز مرموز خموشم
به ره عشق خیالش چو قلاووز من آمد		ز رهش گویم لیکن ز قلاووز خموشم
ز غم افروخته گشتم به غم آموخته گشتم		ز غم ار ناله برآرم ز غم آموز خموشم

من اگر دست زنانم نه من از دستْ زنانم		نه از اینم نه از آنم من از آن شهر کلانم
نه پی زمر و قمارم نه پی خمر و عقارم		نه خمیرم نه خمارم نه چنینم نه چنانم
من اگر مست و خرابم نه چو تو مست شرابم		نه ز خاکم نه ز آبم نه از این اهل زمانم
خرد پوره آدم چه خبر دارد از این دم		که من از جمله عالم به دو صد پرده نهانم
مشنو این سخن از من و نه زین خاطر روشن		که از این ظاهر و باطن نه پذیرم نه ستانم
رخ تو گر چه که خوب است قفس جان تو چوب است		برم از من که بسوزی که زبانه‌ست زبانم
نه ز بویم نه ز رنگم نه ز نامم نه ز ننگم		حذر از تیر خدنگم که خدایی است کمانم
نه می خام ستانم نه ز کس وام ستانم		نه دم و دام ستانم هله ای بخت جوانم
چو گلستان جنانم طربستان جهانم		به روان همه مردان که روان است روانم
شکرستان خیالت بر من گلشکر آرد		به گلستان حقایق گل صدبرگ فشانم
چو درآیم به گلستان گل افشان وصالت		ز سر پا بنشانم که ز داغت به نشانم
عجب ای عشق چه جفتی چه غریبی چه شگفتی		چو دهانم بگرفتی به درون رفت بیانم
چو به تبریز رسد جان سوی شمس الحق و دینم		همه اسرار سخن را به نهایت برسانم

ز یکی پسته دهانی صنمی بسته دهانم		چو برویید نباتش چو شکر بست زبانم
همه خوبی قمر او همه شادی است مگر او		که از او من تن خود را ز شکر بازندانم
تو چه پرسی که کدامی تو در این عشق چه نامی		صنما شاه جهانی ز تو من شاد جهانم
چو قدح ریخته گشتم به تو آمیخته گشتم		چو بدیدم که تو جانی مثل جان پنهانم
وگرم هست اگر من بنه انگشت تو بر من		که من اندر طلب خود سر انگشت گزانم
چو از او در تک و تابم ز پیش سخت شتابم		چو مرا برد به نارم دو چو خود بازستانم
چو شکرگیر تو گشتم چو من از تیر تو گشتم		چه شد ار بهر شکارت شکند تیر و کمانم
چو صلاح دل و دین را مه خورشید یقین را		به تو افتاد محبت تو شدی جان و روانم

بت بی‌نقش و نگارم جز تو یار ندارم		تویی آرام دل من مبر ای دوست قرارم
ز جفای تو حزینم جز عشقت نگزینم		هوسی نیست جز اینم جز از این کار ندارم
تو به رخسار چو ماهی چه لطیفی و چه شاهی		تو مرا پشت و پناهی ز تو آراسته کارم
جز عشقت نپذیرم جز زلف تو نگیرم		که در این عهد چو تیرم که بر این چنگ چو تارم
تن ما را همه جان کن همه را گوهر کان کن		ز طرب چشمه روان کن به سوی باغ و بهارم

علم عشق برآمد برهانم ز زحیرم		به لب چشمه حیوان بکشم پای بمیرم
به که مانم به که مانم که سطرلاب جهانم		چو قضا حکم روانم نه امیرم نه وزیرم
بروی ای عالم هستی همه را پای ببستی		تو اگر جان منستی نپذیرم نپذیرم

تو گواه باش خواجه که ز توبه توبه کردم		بشکست جام توبه چو شراب عشق خوردم
به جمال بی‌نظیرت به شراب شیرگیرت		که به گرد عهد و توبه نروم دگر نگردم
به لب شکرفشانت به ضمیر غیب دانت		که نه سخره جهانم نه زبون سرخ و زردم
به رخ چو آفتابت به حلاوت خطابت		که هزارساله ره من ز ورای گرم و سردم
به هوای همچو رخشت به لوای روح بخشت		که به جز تو کس نداند که کیم چگونه مردم
به سعادت صباحت به قیامت صبوحت		که سجل آسمان را به فر تو درنوردم
هله ای شه مخلد تو بگو به ساقی خود		چو کسی ترش درآید دهدش ز درد در دم
هله تا دوی نباشد کهن و نوی نباشد		که در این مقام عشرت من از آن جمع فردم
بدهش از آن رحیقی که شود خوشی عشیقی		که ز مستی و خرابی برهد ز عکس و طردم
نه در او حسد بماند نه غم جسد بماند		خوش و پاک بازآید به سوی بساط نردم
به صفا مثال زهره به رضا به سان مهره		نه نصیبه جو نه بهره که ببردم و نبردم
بپریده از زمانه ز هوای دام و دانه		که در این قمارخانه چو گواه بی‌نبردم
پس از این خموش باشم همه گوش و هوش باشم		که نه بلبلم نه طوطی همه قند و شاخ وردم

هوسی است در سر من که سر بشر ندارم		من از این هوس چنانم که ز خود خبر ندارم
دو هزار ملک بخشد شه عشق هر زمانی		من از او به جز جمالش طمعی دگر ندارم
کمر و کلاه عشقش به دو کون مر مرا بس		چه شد ار کله بیفتد چه غم ار کمر ندارم
سحری ببرد عشقش دل خسته را به جایی		که ز روز و شب گذشتم خبر از سحر ندارم
سفری فتاد جان را به ولایت معانی		که سپهر و ماه گوید که چنین سفر ندارم
ز فراق جان من گر ز دو دیده در فشاند		تو گمان مبر که از وی دل پرگهر ندارم
چه شکرفروش دارم که به من شکر فروشد		که نگفت عذر روزی که برو شکر ندارم
بنمودمی نشانی ز جمال او ولیکن		دو جهان به هم برآید سر شور و شر ندارم
تبریز عهد کردم که چو شمس دین بیاید		بنهم به شکر این سر که به غیر سر ندارم

چو غلام آفتابم هم از آفتاب گویم		نه شبم نه شب پرستم که حدیث خواب گویم
چو رسول آفتابم به طریق ترجمانی		پنهان از او بپرسم به شما جواب گویم
به قدم چو آفتابم به خرابه‌ها بتابم		بگریزم از عمارت سخن خراب گویم
به سر درخت مانم که ز اصل دور گشتم		به میانه قشورم همه از لباب گویم
من اگر چه سیب شیبم ز درخت بس بلندم		من اگر خراب و مستم سخن صواب گویم
چو دلم ز خاک کویش بکشیده است بویش		خجلم ز خاک کویش که حدیث آب گویم
بگشا نقاب از رخ که رخ تو است فرخ		تو روا مبین که با تو ز پس نقاب گویم
چو دلت چو سنگ باشد پر از آتشم چو آهن		تو چو لطف شیشه گیری قدح و شراب گویم
ز جبین زعفرانی کر و فر لاله گویم		به دو چشم ناودانی صفت سحاب گویم
چو ز آفتاب زادم به خدا که کیقبادم		نه به شب طلوع سازم نه ز ماهتاب گویم
اگرم حسود پرسد دل من ز شکر ترسد		به شکایت اندرآیم غم اضطراب گویم
بر رافضی چگونه ز بنی قحافه لافم		بر خارجی چگونه غم بوتراب گویم
چو رباب از او بنالد چو کمانچه رو درافتم		چو خطیب خطبه خواند من از آن خطاب گویم
به زبان خموش کردم که دل کباب دارم		دل تو بسوزد ار من ز دل کباب گویم

تو ز من ملول گشتی که من از تو ناشتابم		صنما چه می شتابی که بکشتی از شتابم
تو رئیسی و امیری دم و پند کس نگیری		صنما چه زودسیری که ز سیریت خرابم
چه شود اگر زمانی بدهی مرا امانی		که نه سیخ سوزد ای جان نه تبه شود کبابم
چه شود اگر بسازی نشتابی و نتازی		نشود دلم نمازی چو ببرد یار آبم
تو چه عاشق فراقی چه ملولی و چه عاقی		ز کف جز تو ساقی ندهد طرب شرابم
بتپد دلم که ناگه برود به حجره آن مه		چو نهان شد آفتابم به دو دیده چون سحابم
به کمی چو ذره‌هایم من اگر گشاده پایم		چه کنم وفا ندارد به طلوع آفتابم
عجب آسمان چه بارد که زمین مطیع نبود		تو هر آنچ پیشم آری چه کنم که برنتابم
تو چو من اگر بجویی به شمار خاک یابی		چو تویی اگر بجویم به چراغ‌ها نیابم
نفسی وجود دارم که تو را سجود آرم		که سجود توست جانا دعوات مستجابم
تو بگفتیم که دل را ز جهانیان فروشو		دل خود چگونه شویم چو ببرد هجرت آبم
صنما چو من کم آید به کمی و جان سپاری		که ز رشک دل کبابم و به اشک چون سحابم
به سحر تویی صبوحم به سفر تویی فتوحم		به بدل تویی بهشتم به عمل تویی ثوابم
تو چو بوبک ربابی به ستیزه تن زدستی		من خسته از ستیزت به نفیر چون ربابم
تو نه آن شکرجوابی که جواب من نیایی		مگر احمقم گرفتی که سکوت شد جوابم

هذیان که گفت دشمن به درون دل شنیدم		پی من تصوری را که بکرد هم بدیدم
سگ او گزید پایم بنمود بس جفایم		نگزم چو سگ من او را لب خویش را گزیدم
چو به رازهای فردان برسیده‌ام چو مردان		چه بدین تفاخر آرم که به راز او رسیدم
همه عیب از من آمد که ز من چنین فن آمد		که به قصد کزدمی را سوی پای خود کشیدم
چو بلیس کو ز آدم بندید جز که نقشی		من از این بلیس ناکس به خدا که نابدیدم
برسان به همدمانم که من از چه روگرانم		چو گزید مار رانم ز سیه رسن رمیدم
خمشان بس خجسته لب و چشم برببسته		ز رهی که کس نداند به ضمیرشان دویدم
چو ز دل به جانب دل ره خفیه است و کامل		ز خزینه‌های دل‌ها زر و نقره برگزیدم
به ضمیر همچو گلخن سگ مرده درفکندم		ز ضمیر همچو گلشن گل و یاسمن بچیدم
بد و نیک دوستان را به کنایت ار بگفتم		به بهینه پرده آن را چو نساج برتنیدم
چو دلم رسید ناگه به دلی عظیم و آگه		ز مهابت دل او به مثال دل طپیدم
چو به حال خویش شادی تو به من کجا فتادی		پس کار خویشتن رو که نه شیخ و نه مریدم
به سوی تو ای برادر نه مسم نه زر سرخم		ز در خودم برون ران که نه قفل و نه کلیدم
تو بگیر آن چنانک بنگفتم این سخن هم		اگرم به یاد بودی به خدا نمی‌چخیدم

خبری اگر شنیدی ز جمال و حسن یارم		سر مست گفته باشد من از این خبر ندارم
شب و روز می بکوشم که برهنه را بپوشم		نه چنان دکان فروشم که دکان نو برآرم
علمی به دست مستی دو هزار مست با وی		به میان شهر گردان که خمار شهریارم
به چه میخ بندم آن را که فقاع از او گشاید		چه شکار گیرم آن جا که شکار آن شکارم
دهلی بدین عظیمی به گلیم درنگنجد		فر و نور مه بگوید که من اندر این غبارم
به سر مناره اشتر رود و فغان برآرد		که نهان شدم من این جا مکنید آشکارم
شتر است مرد عاشق سر آن مناره عشق است		که مناره‌هاست فانی و ابدی است این منارم
تو پیازهای گل را به تک زمین نهان کن		به بهار سر برآرد که من آن قمرعذارم
سر خنب چون گشادی برسان وظیفه‌ها را		به میان دور ما آ که غلام این دوارم
پی جیب توست این جا همه جیب‌ها دریده		پی سیب توست ای جان که چو برگ بی‌قرارم
همه را به لطف جان کن همه را ز سر جوان کن		به شراب اختیاری که رباید اختیارم
همه پرده‌ها بدران دل بسته را بپران		هله ای تو اصل اصلم به تو است هم مطارم
به خدا که روز نیکو ز بگه بدید باشد		که درآید آفتابش به وصال در کنارم
تو خموش تا قرنفل بکند حکایت گل		بر شاهدان گلشن چو رسید نوبهارم

دو هزار عهد کردم که سر جنون نخارم		ز تو درشکست عهدم ز تو باد شد قرارم
ز ره زیاده جویی به طریق خیره رویی		بروم که کدخدایم غله بدروم بکارم
همه حل و عقد عالم چو به دست غیب آمد		من بوالفضول معجب تو بگو که بر چه کارم
چو قضا به سخره خواهد که ز سبلتی بخندد		سگ لنگ را بگوید که برس بدان شکارم
چو بر اوش رحم آید خبرش کند که بنشین		بهل اختیار خود را تو به پیش اختیارم
اگرت شکار باید ز منت شکار خوشتر		همه صیدهای جان را به نثار بر تو بارم
نه ز دام من ملالی نه ز جام من وبالی		نه نظیر من جمالی چه غریب و ندره یارم
خمش ار دگر بگویم ز مقالت خوش او		بپرد کبوتر دل سوی اولین مطارم
تبریز و شمس دین شد سبب فروغ اختر		رخ شمس از او منور به فراز سبز طارم

فلکا بگو که تا کی گله‌های یار گویم		نبود شبی که آیم ز میان کار گویم
ز میان او مقامم کمر است و کوه و صحرا		بجهم از این میان و سخن و کنار گویم
ز فراق گلستانش چو در امتحان خارم		برهم ز خار چون گل سخن از عذار گویم
همه بانگ زاغ آید به خرابه‌های بهمن		برهم از این چو بلبل صفت بهار گویم
گرهی ز نقد غنچه بنهم به پیش سوسن		صفتی ز رنگ لاله به بنفشه زار گویم
بکشد ز کبر دامن دل من چو دلبر آید		بدرد نظر گریبان چو ز انتظار گویم
بنهد کلاه از سر خم خاص خسروانی		بجهد ز مهر ساقی چو من از خمار گویم

نظری به کار من کن که ز دست رفت کارم		به کسم مکن حواله که به جز تو کس ندارم
چه کمی درآید آخر به شرابخانه تو		اگر از شراب وصلت ببری ز سر خمارم
چو نیم سزای شادی ز خودم مدار بی‌غم		که در این میان همیشه غم توست غمگسارم

دیده از خلق ببستم چو جمالش دیدم		مست بخشایش او گشتم و جان بخشیدم
جهت مهر سلیمان همه تن موم شدم		وز پی نور شدن موم مرا مالیدم
رای او دیدم و رای کژ خود افکندم		نای او گشتم و هم بر لب او نالیدم
او به دست من و کورانه به دستش جستم		من به دست وی و از بی‌خبران پرسیدم
ساده دل بودم و یا مست و یا دیوانه		ترس ترسان ز زر خویش همی‌دزدیدم
از ره رخنه چو دزدان به رز خود رفتم		همچو دزدان سمن از گلشن خود می چیدم
بس کن و راز مرا بر سر انگشت مپیچ		که من از پنجه پیچ تو بسی پیچیدم
شمس تبریز که نور مه و اختر هم از اوست		گر چه زارم ز غمش همچو هلال عیدم

دل چه خورده‌ست عجب دوش که من مخمورم		یا نمکدان کی دیده‌ست که من در شورم
هر چه امروز بریزم شکنم تاوان نیست		هر چه امروز بگویم بکنم معذورم
بوی جان هر نفسی از لب من می آید		تا شکایت نکند جان که ز جانان دورم
گر نهی تو لب خود بر لب من مست شوی		آزمون کن که نه کمتر ز می انگورم
ساقیا آب درانداز مرا تا گردن		زانک اندیشه چو زنبور بود من عورم
شب گه خواب از این خرقه برون می آیم		صبح بیدار شوم باز در او محشورم
هین که دجال بیامد بگشا راه مسیح		هین که شد روز قیامت بزن آن ناقورم
گر به هوش است خرد رو جگرش را خون کن		ور نه پاره‌ست دلم پاره کن از ساطورم
باده آمد که مرا بیهده بر باد دهد		ساقی آمد به خرابی تن معمورم
روز و شب حامل می گشته که گویی قدحم		بی‌کمر چست میان بسته که گویی مورم
سوی خم آمده ساغر که بکن تیمارم		خم سر خویش گرفته‌ست که من رنجورم
ما همه پرده دریده طلب می رفته		می نشسته به بن خم که چه من مستورم
تو که مست عنبی دور شو از مجلس ما		که دلت را ز جهان سرد کند کافورم
چون تنم را بخورد خاک لحد چون جرعه		بر سر چرخ جهد جان که نه جسمم نورم
نیم آن شاه که از تخت به تابوت روم		خالدین ابدا شد رقم منشورم
اگر آمیخته‌ام هم ز فرح ممزوجم		وگر آویخته‌ام هم رسن منصورم
جام فرعون نگیرم که دهان گنده کند		جان موسی است روان در تن همچون طورم
هله خاموش که سرمست خموش اولیتر		من فغان را چه کنم نی ز لبش مهجورم
شمس تبریز که مشهورتر از خورشید است		من که همسایه شمسم چو قمر مشهورم

گر مرا خار زند آن گل خندان بکشم		ور لبش جور کند از بن دندان بکشم
ور بسوزد دل مسکین مرا همچو سپند		پای کوبان شوم و سوز سپندان بکشم
گر سر زلف چو چوگانش مرا دور کند		همچنین سجده کنان تا بن میدان بکشم
لعل در کوه بود گوهر در قلزم تلخ		از پی لعل و گهر این بخورم آن بکشم
این نبوده‌ست و نباشد که من از طنز و گزاف		گهر از ره ببرم لعل بدخشان بکشم
رخم از خون جگر صدره اطلس پوشید		چه شود گر ز خطا خلعت سلطان بکشم
من چو در سایه آن زلف پریشان جمعم		لازمم نیست که من راه پریشان بکشم
همرهانم همه رفتند سوی رهزن دل		بگشایید رهم تا سوی ایشان بکشم
گر کسی قصه کند بارکشی مجنونی		از درون نعره زند دل که دو چندان بکشم
ور به زندان بردم یوسف من بی‌گنهی		همچو یوسف بروم وحشت زندان بکشم
گر دلم سر کشد از درد تو جان سیر شود		جان و دل تا برود بی‌دل و بی‌جان بکشم
شور و شر در دو جهان افتد از عنبر و مشک		چونک من دامن مشکین تو پنهان بکشم

در فروبند که ما عاشق این میکده‌ایم		درده آن باده جان را که سبک دل شده‌ایم
برجه ای ساقی چالاک میان را بربند		به خدا کز سفر دور و دراز آمده‌ایم
برگشا مشک طرب را که ز رشک کف تو		از کف زهره به صد لابه قدح نستده‌ایم
در فروبند و ز رحمت در پنهان بگشا		چاره رطل گران کن که همه می زده‌ایم
زان سبو غسل قیامت بده از وسوسه‌ام		به حق آنک ز آغاز حریفان بده‌ایم
ما همه خفته تو بر ما لگدی چند زدی		برجهیدیم خمارانه در این عربده‌ایم
گر علی الریق تو را باده دهی قاعده نیست		هین بده ما ملک الموت چنین قاعده‌ایم
فلسفی زین بخورد فلسفه‌اش غرق شود		که گمان داشت که ما زان علل فاسده‌ایم
آن نهنگیم که دریا بر ما یک قدح است		ما نه مردان ثرید و عدس و مایده‌ایم
هله خاموش کن و فایده و فضل بهل		که ز فضله فایده فایده‌ایم

هله رفتیم و گرانی ز جمالت بردیم		جهت توشه ره ذکر وصالت بردیم
تا که ما را و تو را تذکره‌ای باشد یاد		دل خسته به تو دادیم و خیالت بردیم
آن خیال رخ خوبت که قمر بنده اوست		وان خم ابروی مانند هلالت بردیم
وان شکرخنده خوبت که شکر تشنه اوست		ز شکرخانه مجموع خصالت بردیم
چون کبوتر چو بپریم به تو بازآییم		زانک ما این پر و بال از پر و بالت بردیم
هر کجا پرد فرعی به سوی اصل آید		هر چه داریم همه از عز و جلالت بردیم
شمس تبریز شنو خدمت ما را ز صبا		گر شمال است و صبا هم ز شمالت بردیم

در فروبند که ما عاشق این انجمنیم		تا که با یار شکرلب نفسی دم بزنیم
نقل و باده چه کم آید چو در این بزم دریم		سرو و سوسن چه کم آید چو میان چمنیم
باده تو به کف و باد تو اندر سر ماست		فارغ از باد و بروت حسن و بوالحسنیم
چو تویی مشعله ما ز تو شمع فلکیم		چو تویی ساقی بگزیده گزین زمنیم
رسن دام تو ما را چو رهانید ز چاه		ما از آن روز رسن باز و حریف رسنیم
عقل عقل و دل دل جان دو صد جان چو تویی		واجب آید که به اقبال تو بر تن نتنیم
چونک بر بام فلک از پی ما خیمه زدند		ما از این خرگله خرگاه چرا برنکنیم
همچو سیمرغ دعاییم که بر چرخ پریم		همچو سرهنگ قضاییم که لشکر شکنیم
ما چو سیلیم و تو دریا ز تو دور افتادیم		به سر و روی دوان گشته به سوی وطنیم
روکشان نعره زنانیم در این راه چو سیل		نه چو گردابه گندیده به خود مرتهنیم
هین از آن رطل گران ده سبکم بیش مگو		ور بگویی تو همین گو که غریق مننیم
شمس تبریز که سرمایه لعل است و عقیق		ما از او لعل بدخشان و عقیق یمنیم

عقل گوید که من او را به زبان بفریبم		عشق گوید تو خمش باش به جان بفریبم
جان به دل گوید رو بر من و بر خویش مخند		چیست کو را نبود تاش بدان بفریبم
نیست غمگین و پراندیشه و بی‌هوشی جوی		تا من او را به می و رطل گران بفریبم
ناوک غمزه او را به کمان حاجت نیست		تا خدنگ نظرش را به کمان بفریبم
نیست محبوس جهان بسته این عالم خاک		تا من او را به زر و ملک جهان بفریبم
او فرشته‌ست اگر چه که به صورت بشر است		شهوتی نیست که او را به زنان بفریبم
خانه کاین نقش در او هست فرشته برمد		پس کیش من به چنین نقش و نشان بفریبم
گله اسب نگیرد چو به پر می پرد		خور او نور بود چونش به نان بفریبم
نیست او تاجر و سوداگر بازار جهان		تا به افسونش به هر سود و زیان بفریبم
نیست محجوب که رنجور کنم من خود را		آه آهی کنم او را به فغان بفریبم
سر ببندم بنهم سر که من از دست شدم		رحمتش را به مرض یا خفقان بفریبم
موی در موی ببیند کژی و فعل مرا		چیست پنهان بر او کش به نهان بفریبم
نیست شهرت طلب و خسرو شاعرباره		کش به بیت غزل و شعر روان بفریبم
عزت صورت غیبی خود از آن افزون است		که من او را به جنان یا به جنان بفریبم
شمس تبریز که بگزیده و محبوب وی است		مگر او را به همان قطب زمان بفریبم

دم به دم از ره دل پیک خیالش رسدم		تابشی نو به نو از حسن و جمالش رسدم
یا رب این بوی طرب از طرف فردوس است		یا نسیمی است که از روز وصالش رسدم
این ز عشق است که مغزم ز طرب خیره شده‌ست		یا که جامی است که از خمر حلالش رسدم
یا چو بازی است که از عشق همی‌پراند		یا کبوتربچگان از پر و بالش رسدم
سرکشان از طرف غیب به من می آیند		وین مددها همه از لذت حالش رسدم

از بت باخبر من خبری می رسدم		وز لب چون شکر او شکری می رسدم
شکر اندر شکر اندر شکر است		شکری در دهن است و دگری می رسدم
هر دم از گلشن او طرفه گلی می سکلم		هر زمان تازه گل از شاخ تری می رسدم
خیره از عشق ویم کز هوسش هر نفسی		عاشق سوخته خیره سری می رسدم
آن یکی زرد شده کآتش او می کشدم		وین دگر هست که از وی نظری می رسدم
وان دگر بر در آن خانه او بنشسته		که در ار باز نشد بانگ دری می رسدم
وان یکی بر سر آن خاک سرک بنهاده		که ز خاکش صفت جانوری می رسدم

منم آن دزد که شب نقب زدم ببریدم		سر صندوق گشادم گهری دزدیدم
ز زلیخای حرم چادر سر بربودم		چو بدیدم رخ یوسف کف خود ببریدم
سر سودای کسی قصد سر من دارد		کی برد سر ز کف آنک از آن سر دیدم
چو بگفتم نبرم سر سر من گفت آمین		چون غمش کند ز بیخم پس از آن روییدم
این چه ماه است که اندر دل و جان‌ها گردد		که من از گردش او بس چو فلک گردیدم
جان اخوان صفا اوست که اندر هوسش		همه دردی جهان در سر خود مالیدم
اندر این چاه جهان یوسف حسنی است نهان		من بر این چرخ از او همچو رسن پیچیدم
هله ای عشق بیا یار منی در دو جهان		از همه خلق بریدم به تو برچفسیدم
زان چنین در فرحم کز قدحت سرمستم		زان گزیده‌ست مرا حق که تو را بگزیدم
بنهان از همه خلقان چه خوش آیین باغی است		که چو گل در چمنش جامه جان بدریدم
اندر آن باغ یکی دلبر بالاشجری است		که چو برگ از شجر اندر قدمش ریزیدم
بس کنم آنچ بگفت او که بگو من گفتم		و آنچ فرمود بپوشان و مگو پوشیدم
شمس تبریز که آفاق از او شد پرنور		من به هر سوی چو سایه ز پیش گردیدم

مادرم بخت بده است و پدرم جود و کرم		فرح ابن الفرح ابن الفرح ابن الفرحم
هین که بکلربک شادی به سعادت برسید		پر شد این شهر و بیابان سپه و طبل و علم
گر به گرگی برسم یوسف مه روی شود		در چهی گر بروم گردد چه باغ ارم
آنک باشد ز بخیلی دل او آهن و سنگ		خاتم وقت شود پیش من از جود و کرم
خاک چون در کف من زر شود و نقره خام		چون مرا راه زند فتنه گر زر و درم
صنمی دارم گر بوی خوشش فاش شود		جان پذیرد ز خوشی گر بود از سنگ صنم
مرد غم در فرحش که جبر الله عزاک		آن چنان تیغ چگونه نزند گردن غم
بستاند به ستم او دل هر کی خواهد		عدل‌ها جمله غلامان چنین ظلم و ستم
آن چه خال است بر آن رخ که اگر جلوه کند		زود بیگانه شود در هوسش خال ز عم
گفتم ار بس کنم و قصه فروداشت کنم		تو تمامش کنی و شرح کنی گفت نعم

ای خوشا روز که پیش چو تو سلطان میرم		پیش کان شکر تو شکرافشان میرم
صد هزاران گل صدبرگ ز خاکم روید		چونک در سایه آن سرو گلستان میرم
ای بسا دست که خایند حریصان حیات		چونک در پای تو من دست فشانان میرم
شربت مرگ چو اندر قدح من ریزی		بر قدح بوسه دهم مست و خرامان میرم
چون به بوی خوش یک سیب تو موسی جان داد		پس عجب نیست کز آسیب تو چون جان میرم
چون خزان از خبر مرگ اگر زرد شوم		چون بهار از لب خندان تو خندان میرم
بارها مردم من وز دم تو زنده شدم		گر بمیرم ز تو صد بار بدان سان میرم
من پراکنده بدم خاک بدم جمع شدم		پیش جمع تو نشاید که پریشان میرم
همچو فرزند که اندر بر مادر میرد		در بر رحمت و بخشایش رحمان میرم
چه حدیث است کجا مرگ بود عاشق را		این محالست که در چشمه حیوان میرم
شمس تبریز کسانی که به تو زنده نیند		سوی تو زنده شوم از سوی ایشان میرم

گر تو خواهی که تو را بی‌کس و تنها نکنم		وامقت باشم هر لحظه و عذرا نکنم
این تعلق به تو دارد سر رشته مگذار		کژ مباز ای کژ کژباز مکن تا نکنم
گفته‌ای جان دهمت نان جوین می ندهی		بی‌خبر دانیم ار هیچ مکافا نکنم
گوش تو تا بنمالم نگشاید چشمت		دهمت بیم مبارات تو اما نکنم
متفرق شود اجزای تو هنگام اجل		تو گمان برده که جمعیت اجزا نکنم
منشی روز و شبم نیست شود هست کنم		پس چرا روز تو را عاقبت انشا نکنم
هر دمی حشر نوستت ز ترح تا به فرح		پس چرا صبر تو را شکر شکرخا نکنم
هر کسی عاشق کاری ز تقاضای من است		پس چه شد کار جزا را که تقاضا نکنم
تا ز زهدان جهان همچو جنینت نبرم		در جهان خرد و عقل تو را جا نکنم
گلشن عقل و خرد پرگل و ریحان طری است		چشم بستی به ستیزه که تماشا نکنم
طبل باز شهم ای باز بر این بانگ بیا		پیش از آن که بروم نظم غزل‌ها نکنم

من چو در گور درون خفته همی‌فرسایم		چو بیایی به زیارت سره بیرون آیم
نفخ صور منی و محشر من پس چه کنم		مرده و زنده بدان جا که تویی آن جایم
مثل نای جمادیم و خمش بی‌لب تو		چه نواها زنم آن دم که دمی در نایم
نی مسکین تو با شکرلب خو کرده‌ست		یاد کن از من مسکین که تو را می پایم
چون نیابم مه رویت سر خود می بندم		چون نیابم لب نوشت کف خود می خایم

ساقیا ما ز ثریا به زمین افتادیم		گوش خود بر دم شش تای طرب بنهادیم
دل رنجور به طنبور نوایی دارد		دل صدپاره خود را به نوایش دادیم
به خرابات بدستیم از آن رو مستیم		کوی دیگر نشناسیم در این کو زادیم
ساقیا زین همه بگذر بده آن جام شراب		همه را جمله یکی کن که در این افرادیم
همه را غرق کن و بازرهان زین اعداد		مزه‌ای بخش که ما بی‌مزه اعدادیم
دل ما یافت از این باده عجایب بویی		لاجرم از دم این باده لطیف اورادیم
از برون خسته یاریم و درون رسته یار		لاجرم مست و طربناک و قوی بنیادیم
همه مستیم و خرابیم و فنای ره دوست		در خرابات فنا عاقله ایجادیم
هله خاموش بیارام عروسی داریم		هله گردک بنشینیم که ما دامادیم

چند خسپیم صبوح است صلا برخیزیم		آب رحمت بستانیم و بر آتش ریزیم
آن کمیت عربی را که فلک پیمای است		وقت زین است و لگام است چرا ننگیزیم
خوش برانیم سوی بیشه شیران سیاه		شیرگیرانه ز شیران سیه نگریزیم
در زندان جهان را به شجاعت بکنیم		شحنه عشق چو با ماست ز کی پرهیزیم
زنگیان شب غم را همه سر برداریم		زنگ و رومی چه بود چون به وغا بستیزیم
قدح باده نسازیم جز از کاسه سر		گرد هر دیگ نگردیم نه ما کفلیزیم
ز آخور ثور برانیم سوی برج اسد		چو اسد هست چه با گله گاو آمیزیم
اندر این منزل هر دم حشری گاو آرد		چاره نبود ز سر خر چو در این پالیزیم
موج دریای حقایق که زند بر که قاف		زان ز ما جوش برآورد که ما کاریزیم
بدر ما راست اگر چه چو هلالیم نزار		صدر ما راست اگر چه که در این دهلیزیم
گلرخان روی نمایند چو رو بنماییم		که بهاریم در آن باغ نه ما پاییزیم
وز سر ناز بگوییم چه چیزید شما		سجده آرند که ما پیش شما ناچیزیم
گلعذاریم ولی پیش رخ خوب شما		روی ناشسته و آلوده و بی‌تمییزیم
آهوان تبتی بهر چرا آمده‌اند		زانک امروز همه مشک و عبر می بیزیم
چون دهد جام صفا بر همه ایثار کنیم		ور زند سیخ بلا همچو خران نسکیزیم
تاب خورشید ازل بر سر ما می تابد		می زند بر سر ما تیز از آن سرتیزیم
طالع شمس چو ما راست چه باشد اختر		روز و شب در نظر شمس حق تبریزیم

جز ز فتان دو چشمت ز کی مفتون باشیم		جز ز زنجیر دو زلفت ز کی مجنون باشیم
جز از آن روی چو ماهت که مهش جویان است		دگر از بهر که سرگشته چو گردون باشیم
نار خندان تو ما را صنما گریان کرد		تا چو نار از غم تو با دل پرخون باشیم
چشم مست تو قدح بر سر ما می ریزد		ما چه موقوف شراب و می و افیون باشیم
گلفشان رخ تو خرمن گل می بخشد		ما چه موقوف بهار و گل گلگون باشیم
همچو موسی ز درخت تو حریف نوریم		ما چرا عاشق برگ و زر قارون باشیم
هر زمان عشق درآید که حریفان چونید		ما ز چون گفتن او واله و بی‌چون باشیم
ما چو زاییده و پرورده آن دریاییم		صاف و تابنده و خوش چون در مکنون باشیم
ما ز نور رخ خورشید چو اجرا داریم		همچو مه تیزرو و چابک و موزون باشیم
به دعا نوح خیالت یم و جیحون خواهد		بهر این سابح و با چشم چو جیحون باشیم
همچو عشقیم درون دل هر سودایی		لیک چون عشق ز وهم همه بیرون باشیم
چونک در مطبخ دل لوت طبق بر طبق است		ما چرا کاسه کش مطبخ هر دون باشیم
وقف کردیم بر این باده جان کاسه سر		تا حریف سری و شبلی و ذاالنون باشیم
شمس تبریز پی نور تو زان ذره شدیم		تا ز ذرات جهان در عدد افزون باشیم

گر تو مستی بر ما آی که ما مستانیم		ور نه ما عشوه و ناموس کسی نستانیم
یوسفانند که درمان دل پردردند		که ز مستی بندانند که ما درمانیم
ور بدانند حق و قیمت خود درشکنند		چونک درمان سر خود گیرد ما درمانیم
ما خرابیم و خرابات ز ما شوریده‌ست		گنج عیشیم اگر چند در این ویرانیم
کدخدامان به خرابات همان ساقی و بس		کدخدا اوست و خدا اوست همو را دانیم
مست را با غم و اندیشه و تدبیر چه کار		که سزای سر صدریم و یا دربانیم
هر کی از صدر خبر دارد او دربان است		ما ز جان بی‌خبریم و بر آن جانانیم
من نخواهم که سخن گویم الا ساقی		می دمد در دل ما زانک چو نای انبانیم
خوش بود سیمتنی کو بنداند که کییم		بار ما می کشد و ماش همی‌رنجانیم
یار ما داند کو کیست ولی برشکند		خویش کاسد کند و گوید ما ارزانیم
سر فرود آرد چون شاخ تر از لطف و کرم		ما چو برگ از حذر فرقت او لرزانیم
یک زمانم بهل ای جان که خموشانه خوش است		ما سخن گوی خموشیم که چون میزانیم
بس کن ار چند بیان طرق از ارکان است		ما به ارکان به چه مشغول شویم ار کانیم

روز آن است که ما خویش بر آن یار زنیم		نظری سیر بر آن روی چو گلنار زنیم
مشتری وار سر زلف مه خود گیریم		فتنه و غلغله اندر همه بازار زنیم
اندرافتیم در آن گلشن چون باد صبا		همه بر جیب گل و جعد سمن زار زنیم
نفسی کوزه زنیم و نفسی کاسه خوریم		تا سبووار همه بر خم خمار زنیم
تا به کی نامه بخوانیم گه جام رسید		نامه را یک نفسی در سر دستار زنیم
چنگ اقبال ز فر رخ تو ساخته شد		واجب آید که دو سه زخمه بر آن تار زنیم
وقت شور آمد و هنگام نگه داشت نماند		ما که مستیم چه دانیم چه مقدار زنیم
خاک زر می شود اندر کف اخوان صفا		خاک در دیده این عالم غدار زنیم
می کشانند سوی میمنه ما را به طناب		خیمه عشرت از این بار در اسرار زنیم
شد جهان روشن و خوش از رخ آتشرویی		خیز تا آتش در مکسبه و کار زنیم
پاره پاره شود و زنده شود چون که طور		گر ز برق دل خود بر که و کهسار زنیم
هله باقیش تو گو که به وجود چو توی		سرد و حیف است که ما حلقه گفتار زنیم

روز شادی است بیا تا همگان یار شویم		دست با هم بدهیم و بر دلدار شویم
چون در او دنگ شویم و همه یک رنگ شویم		همچنین رقص کنان جانب بازار شویم
روز آن است که خوبان همه در رقص آیند		ما ببندیم دکان‌ها همه بی‌کار شویم
روز آن است که تشریف بپوشد جان‌ها		ما به مهمان خدا بر سر اسرار شویم
روز آن است که در باغ بتان خیمه زنند		ما به نظاره ایشان سوی گلزار شویم

ساقیا عربده کردیم که در جنگ شویم		می گلرنگ بده تا همه یک رنگ شویم
صورت لطف سقی الله تویی در دو جهان		رخ می رنگ نما تا همگان دنگ شویم
باده منسوخ شود چون به صفت باده شویم		بنگ منسوخ شود چون همگی بنگ شویم
هین که اندیشه و غم پهلوی ما خانه گرفت		باده ده تا که از او ما به دو فرسنگ شویم
مطربا بهر خدا زخمه مستانه بزن		تا ز زخمه خوش تو ساخته چون چنگ شویم
مجلس قیصر روم است بده صیقل دل		تا که چون آینه جان همه بی‌رنگ شویم
یک جهان تنگ دل و ما ز فراخی نشاط		یک نفس عاشق آنیم که دلتنگ شویم
دشمن عقل کی دیده‌ست کز آمیزش او		همه عقل و همه علم و همه فرهنگ شویم
شمس تبریز چو در باغ صفا رو بنمود		زود در گردن عشقش همه آونگ شویم

وقت آن شد که به زنجیر تو دیوانه شویم		بند را برگسلیم از همه بیگانه شویم
جان سپاریم دگر ننگ چنین جان نکشیم		خانه سوزیم و چو آتش سوی میخانه شویم
تا نجوشیم از این خنب جهان برناییم		کی حریف لب آن ساغر و پیمانه شویم
سخن راست تو از مردم دیوانه شنو		تا نمیریم مپندار که مردانه شویم
در سر زلف سعادت که شکن در شکن است		واجب آید که نگونتر ز سر شانه شویم
بال و پر باز گشاییم به بستان چو درخت		گر در این راه فنا ریخته چون دانه شویم
گر چه سنگیم پی مهر تو چون موم شویم		گر چه شمعیم پی نور تو پروانه شویم
گر چه شاهیم برای تو چو رخ راست رویم		تا بر این نطع ز فرزین تو فرزانه شویم
در رخ آینه عشق ز خود دم نزنیم		محرم گنج تو گردیم چو پروانه شویم
ما چو افسانه دل بی‌سر و بی‌پایانیم		تا مقیم دل عشاق چو افسانه شویم
گر مریدی کند او ما به مرادی برسیم		ور کلیدی کند او ما همه دندانه شویم
مصطفی در دل ما گر ره و مسند نکند		شاید ار ناله کنیم استن حنانه شویم
نی خمش کن که خموشانه بباید دادن		پاسبان را چو به شب ما سوی کاشانه شویم

خوش بنوشم تو اگر زهر نهی در جامم		پخته و خام تو را گر نپذیرم خامم
عاشق هدیه نیم عاشق آن دست توام		سنقر دانه نیم ایبک بند دامم
از تغار تو اگر خون رسدم همچو سگان		گر من آن را قدح خاص ندانم عامم
غنچه و خار تو را دایه شوم همچو زمین		تا سمعنا و اطعنا کنی ای جان نامم
ملخ حکم تو تا مزرعه‌ام را بچرید		گر نگردم تلف تو علف ایامم
ساقی صبر بیا رطل گرانم درده		تا چو ریگش به یکی بار فروآشامم
گوییم شپشپی و چون پشه بی‌آرامی		چون دلارام نیابم به چه چیز آرامم
همچو دزدان ز عسس من همه شب در بیمم		همچو خورشیدپرستان به سحر بر بامم
مهر غیر تو بود در دل من مهر ضلال		شکر غیر تو بود در سر من سرسامم
به زبان گر نکنم یاد شکرخانه تو		کام و ناکام بود لذت آن در کامم
خبر رشک تو می آرد اشک تر من		نه به تقلید بل از دیده دهد پیغامم

ما سر و پنجه و قوت نه از این جان داریم		ما کر و فر سعادت نه ز کیوان داریم
آتش دولت ما نیست ز خورشید و اثیر		سبحات رخ تابنده ز سبحان داریم
رگ و پی نی و در آن دجله خون می جوشیم		دست و پا نی و در آن معرکه جولان داریم
هفت دریا بر ما غرقه یک قطره بود		که به کف شعشعه جوهر انسان داریم
چه کم ار سر نبود چونک سراسر جانیم		چه غم ار زر نبود چون مدد از کان داریم
بوهریره صفتیم و به گه داد و ستد		دل بدان سابقه و دست در انبان داریم
اهرمن دیو و پری جمله به جان عاشق ماست		چونک در عشق خدا ملک سلیمان داریم
در چه و حبس جهان گر چه رهین دلویم		چند یعقوب دل آشفته به کنعان داریم
شمس تبریز شهنشاه همه مردان است		ما از آن قطب جهان حجت و برهان داریم

ای دریغا که شب آمد همه از هم ببریم		مجلس آخر شد و ما تشنه و مخمورسریم
رفت این روز دراز و در حس گشت فراز		ز اول روز خماریم به شب زان بتریم
باطن ما چو فلک تا به ابد مستسقی است		گر چه روزی دو سه در نقش و نگار بشریم
معده گاو گرفته‌ست ره معده دل		ور نه در مرج بقا صاحب جوع بقریم
نزد یزدان نه صباح است برادر نه مسا		چیز دیگر بود و ما تبع آن دگریم
همه زندان جهان پر ز نگارست و نقوش		همه محبوس نقوش و وثنات صوریم
کوزه‌ها دان تو صور را و ز هر شربت فکر		همچو کوزه همه هر لحظه تهی ایم و پریم
نفسی پر ز سماع و نفسی پر ز نزاع		نفسی لست ابالی نفسی نفع و ضریم
شربت از کوزه نروید بود از جای دگر		همچو کوزه ز اصول مددش بی‌خبریم
از دهنده نظر ار چه که نظر محجوب است		زان است محجوب که ما غرق دهنده نظریم
آن چنانک نتوان دید ز بعد مفرط		سبب قربت مفرط معزول از بصریم
گه ز تمزیج جمادات چو یخ منجمدیم		گه در آن شیر گدازنده مثال شکریم
اگر این یخ نرود زان است که خورشید رمید		وگر آن مه نرسد زان است که بند اگریم
گر چه دل را ز لقا بر جگرش آبی نیست		متصل با کرم دوست چو آب و جگریم
چو مهندس جهت جان وطن غیبی ساخت		با مهندس ز درون هندسه‌ای برشمریم
چو سلیمان اگر او تاج نهد بر سر ما		همچو مور از پی شکرش همه بسته کمریم
از زکاتی که فرستد بر ما آن خورشید		قمر اندر قمر اندر قمر اندر قمریم
وز سحابی که فرستد بر ما آن دریا		گهر اندر گهر اندر گهر اندر گهریم
زان بهاری که خزانی نبود در پی او		همه سرسبز و فزاینده چو سرو و شجریم
جان چو روز است و تن ما چو شب و ما به میان		واسطه روز و شب خویش مثال سحریم
من خمش کردم ای خواجه ولیکن زنهار		هله منگر سوی ما سست که احدی الکبریم

من از این خانه پرنور به در می نروم		من از این شهر مبارک به سفر می نروم
منم و این صنم و عاشقی و باقی عمر		من از او گر بکشی جای دگر می نروم
گر جهان بحر شود موج زند سرتاسر		من به جز جانب آن گنج گهر می نروم
شهر ما تختگه و مجلس آن سلطان است		من ز سلطان سلاطین به حشر می نروم
شهر ما از شه ما کان عقیق و گهر است		من ز گنجینه گوهر به حجر می نروم
شهر ما از شه ما جنت و فردوس خوش است		من ز فردوس و ز جنت به سقر می نروم
شهر پر شد که فلان بن فلان می برود		شهر اراجیف چرا پر شد اگر می نروم
این خبر رفت به هر سوی و به هر گوش رسید		من از این بی‌خبری سوی خبر می نروم
یار ما جان و خداوند قضا و قدر است		من از این جان قدر جز به قدر می نروم
تو مسافر شده‌ای تا که مگر سود کنی		من از این سود حقیقت به مگر می نروم
مغز را یافته‌ام پوست نخواهم خایید		ایمنی یافته‌ام سوی خطر می نروم
تو جگرگوشه مایی برو الله معک		من چو دل یافته‌ام سوی جگر می نروم
تو کمربسته چو موری پی حرص روزی		من فکنده کله و سوی کمر می نروم
نشنوم پند کسی پندم مده جان پدر		من پدر یافته‌ام سوی پدر می نروم
شمس تبریز مرا طالع زهره داده‌ست		تا چو زهره همه شب جز به بطر می نروم

تا که ما از نظر و خوبی تو باخبریم		از بد و نیک جهان همچو جهان بی‌خبریم
نظری کرد سوی خوبی تو دیده ما		از پی روی تو تا حشر غلام نظریم
دین ما مهر تو و مذهب ما خدمت تو		تا نگویی که در این عشق تو ما مختصریم
زهر بر یاد یکی نوش تو ای آهوچشم		گر به از نوش ننوشیم پس از سگ بتریم

دوش می گفت جانم کی سپهر معظم		بس معلق زنانی شعله‌ها اندر اشکم
بی‌گنه بی‌جنایت گردشی بی‌نهایت		بر تنت در شکایت نیلیی رسم ماتم
گه خوش و گاه ناخوش چون خلیل اندر آتش		هم شه و هم گداوش چون براهیم ادهم
صورتت سهمناکی حالتت دردناکی		گردش آسیاها داری و پیچ ارقم
گفت چرخ مقدس چون نترسم از آن کس		کو بهشت جهان را می کند چون جهنم
در کفش خاک مومی سازدش رنگ و رومی		سازدش باز و بومی سازدش شکر و سم
او نهانی است یارا این چنین آشکارا		پیش کرده است ما را تا شود او مکتم
کی شود بحر کیهان زیر خاشاک پنهان		گشته خاشاک رقصان موج در زیر و در بم
چون تن خاکدانت بر سر آب جانت		جان تتق کرده تن را در عروسی و در غم
در تتق نوعروسی تندخویی شموسی		می کند خوش فسوسی بر بد و نیک عالم
خاک از او سبزه زاری چرخ از او بی‌قراری		هر طرف بختیاری زو معاف و مسلم
عقل از او مستقینی صبر از او مستعینی		عشق از او غیب بینی خاک او نقش آدم
باد پویان و جویان آب‌ها دست شویان		ما مسیحانه گویان خاک خامش چو مریم
بحر با موج‌ها بین گرد کشتی خاکین		کعبه و مکه‌ها بین در تک چاه زمزم
شه بگوید تو تن زن خویش در چه میفکن		که ندانی تو کردن دلو و حبل از شلولم

هم به درد این درد را درمان کنم		هم به صبر این کار را آسان کنم
یا برآرم پای جان زین آب و گل		یا دل و جان وقف دلداران کنم
داغ پروانه ستم از شمع الست		خدمت شمع همان سلطان کنم
عشق مهمان شد بر این سوخته		یک دلی دارم پیش قربان کنم
نفس اگر چون گربه گوید که میاو		گربه وارش من در این انبان کنم
از ملولی هر کی گرداند سری		درکشم در چرخش و گردان کنم
آن ملولی دنبل بی‌عشقی است		جان او را عاشق ایشان کنم
عاشقی چه بود کمال تشنگی		پس بیان چشمه حیوان کنم
من نگویم شرح او خامش کنم		آنچ اندر شرح ناید آن کنم

می رسد بوی جگر از دو لبم		می برآید دودها از یاربم
می بنالد آسمان از آه من		جان سپردن هر دمی شد مذهبم
اندکی دانستیی از حال من		گر خبر بودی شبت را از شبم
مکتب تعلیم عشاق آتش است		من شب و روز اندرون مکتبم
روی خود بر روی زرد من بنه		دست نه بر سینه‌ام کاندر تبم
گفتمش گویم به گوشت یک سخن		گفت ترسم تا نسوزد غبغبم
گفتمش دور از جمالت چشم بد		چشم من نزدیک اگر چه معجبم

عاشقم از عاشقان نگریختم		وز مصاف ای پهلوان نگریختم
حمله بردم سوی شیران همچو شیر		همچو روبه از میان نگریختم
قصد بام آسمان می داشتم		از میان نردبان نگریختم
چون که من دارو بدم هر درد را		از صداع این و آن نگریختم
هیچ دیدی دارو کز دردی گریخت		داروم من همچنان نگریختم
پیرو پیغامبران بودم به جان		من ز تهدید خسان نگریختم
زنده کوشم در شکار زندگی		زنده باشم چون ز جان نگریختم
چشم تیراندازش آنگه یافتم		که ز تیر خرکمان نگریختم
زخم تیغ و تیر من منصور شد		چون که از زخم سنان نگریختم
بحر قندم از ترش باکیم نیست		سودمندم از زیان نگریختم
شمس تبریزی چو آمد آشکار		ز آشکارا و نهان نگریختم

دست من گیر ای پسر خوش نیستم		ای قد تو چون شجر خوش نیستم
نی بهل دستم که رنجم از دل است		درد دل را گلشکر خوش نیستم
تا تو رفتی قوت و صبرم برفت		تا تو رفتی من دگر خوش نیستم
دست‌ها را چون کمر کن گرد من		هین که من بی‌این کمر خوش نیستم
ناتوانم رفتم از دست ای حکیم		دست بر من نه مگر خوش نیستم
ای گرفته آتشت زیر و زبر		این چنین زیر و زبر خوش نیستم
چه خبر پرسی که بی‌جام لبت		باخبر یا بی‌خبر خوش نیستم
سر همی‌پیچم به هر سو همچنین		چیست یعنی من ز سر خوش نیستم
چشم می بندم به هر دم تا به دیر		زانک بی‌تو با نظر خوش نیستم

ای گزیده یار چونت یافتم		ای دل و دلدار چونت یافتم
می گریزی هر زمان از کار ما		در میان کار چونت یافتم
چند بارم وعده کردی و نشد		ای صنم این بار چونت یافتم
زحمت اغیار آخر چند چند		هین که بی‌اغیار چونت یافتم
ای دریده پرده‌های عاشقان		پرده را بردار چونت یافتم
ای ز رویت گلستان‌ها شرمسار		در گل و گلزار چونت یافتم
ای دل اندک نیست زخم چشم بد		پس مگو بسیار چونت یافتم
ای که در خوابت ندیده خسروان		این عجب بیدار چونت یافتم
شمس تبریزی که انوار از تو تافت		اندر آن انوار چونت یافتم

سالکان راه را محرم شدم		ساکنان قدس را همدم شدم
طارمی دیدم برون از شش جهت		خاک گشتم فرش آن طارم شدم
خون شدم جوشیده در رگ‌های عشق		در دو چشم عاشقانش نم شدم
گه چو عیسی جملگی گشتم زبان		گه دل خاموش چون مریم شدم
آنچ از عیسی و مریم یاوه شد		گر مرا باور کنی آن هم شدم
پیش نشترهای عشق لم یزل		زخم گشتم صد ره و مرهم شدم
هر قدم همراه عزرائیل بود		جان مبادم گر از او درهم شدم
رو به رو با مرگ کردم حرب‌ها		تا ز عین مرگ من خرم شدم
سست کردم تنگ هستی را تمام		تا که بر زین بقا محکم شدم
بانگ نای لم یزل بشنو ز من		گر چو پشت چنگ اندر خم شدم
رو نمود الله اعلم مر مرا		کشته الله و پس اعلم شدم
عید اکبر شمس تبریزی بود		عید را قربانی اعظم شدم

بوی آن خوب ختن می آیدم		بوی یار سیمتن می آیدم
می رسد در گوش بانگ بلبلان		بوی باغ و یاسمن می آیدم
درد چون آبستنان می گیردم		طفل جان اندر چمن می آیدم
بوی زلف مشکبار روح قدس		همچو جان اندر بدن می آیدم
یوسفم افتاده در چاه فراق		از شه مصر آن رسن می آیدم
من شهید عشقم و پرخون کفن		خونبها اندر کفن می آیدم
بر سرم نه آن کلاه خسروی		کان چنان شیرین ذقن می آیدم
سر نهادم همچو شمع اندر لگن		سر نگر کاندر لگن می آیدم
جان‌ها بر بام تن صف صف زدند		کان قباد صف شکن می آیدم
گوییا آن چنگ عشرت ساز یافت		تا نوای تن تنن می آیدم
گوییا ساقی جان بر کار شد		تا چنین می در دهن می آیدم
یا ز شعشاع عقیق احمدی		بوی رحمان از یمن می آیدم
یا ز بوی شمس تبریزی ز عشق		نعره‌ها بی‌خویشتن می آیدم

نو به نو هر روز باری می کشم		وین بلا از بهر کاری می کشم
زحمت سرما و برف ماه دی		بر امید نوبهاری می کشم
پیش آن فربه کن هر لاغری		این چنین جسم نزاری می کشم
از دو صد شهرم اگر بیرون کنند		بهر عشق شهریاری می کشم
گر دکان و خانه‌ام ویران شود		بر وفای لاله زاری می کشم
عشق یزدان پس حصاری محکم است		رخت جان اندر حصاری می کشم
ناز هر بیگانه سنگین دلی		بهر یاری بردباری می کشم
بهر لعلش کوه و کانی می کنم		بهر آن گل بار خاری می کشم
بهر آن دو نرگس مخمور او		همچو مخموران خاری می کشم
بهر صیدی کو نمی‌گنجد به دام		دام و داهول شکاری می کشم
گفت ای غم تا قیامت می کشی		می کشم ای دوست آری می کشم
سینه غار و شمس تبریزی است یار		سخره بهر یار غاری می کشم

می شناسد پرده جان آن صنم		چون نداند پرده را صاحب حرم
چون ز پرده قصد عقل ما کند		تو فسون بر ما مخوان و برمدم
کس ندارد طاقت ما آن نفس		عاقل از ما می رمد دیوانه هم
آن چنان کردیم ما مجنون که دوش		ماه می انداخت از غیرت علم
پرده‌هایی می نوازد پرده در		تارهایی می زند بی‌زیر و بم
عقل و جان آن جا کند رقص الجمل		کو بدرد پرده شادی و غم
این نفس آن پرده را از سر گرفت		ما به سر رقصان چو بر کاغذ قلم

عاشقی بر من پریشانت کنم		کم عمارت کن که ویرانت کنم
گر دو صد خانه کنی زنبوروار		چون مگس بی‌خان و بی‌مانت کنم
تو بر آنک خلق را حیران کنی		من بر آنک مست و حیرانت کنم
گر که قافی تو را چون آسیا		آرم اندر چرخ و گردانت کنم
ور تو افلاطون و لقمانی به علم		من به یک دیدار نادانت کنم
تو به دست من چو مرغی مرده‌ای		من صیادم دام مرغانت کنم
بر سر گنجی چو ماری خفته‌ای		من چو مار خسته پیچانت کنم
خواه دلیلی گو و خواهی خود مگو		در دلالت عین برهانت کنم
خواه گو لاحول خواهی خود مگو		چون شهت لاحول شیطانت کنم
چند می باشی اسیر این و آن		گر برون آیی از این آنت کنم
ای صدف چون آمدی در بحر ما		چون صدف‌ها گوهرافشانت کنم
بر گلویت تیغ‌ها را دست نیست		گر چو اسماعیل قربانت کنم
چون خلیلی هیچ از آتش مترس		من ز آتش صد گلستانت کنم
دامن ما گیر اگر تردامنی		تا چو مه از نور دامانت کنم
من همایم سایه کردم بر سرت		تا که افریدون و سلطانت کنم
هین قرائت کم کن و خاموش باش		تا بخوانم عین قرآنت کنم

گفته‌ای من یار دیگر می کنم		بر تو دل چون سنگ مرمر می کنم
پس تو خود این گو که از تیغ جفا		عاشقی را قصد و بی‌سر می کنم
گوهری را زیر مرمر می کشم		مرمری را لعل و گوهر می کنم
صد هزاران مؤمن توحید را		بسته آن زلف کافر می کنم
عاشقان را در کشاکش همچو ماه		گاه فربه گاه لاغر می کنم
کله‌های عشق را از خنب جان		کیل باده همچو ساغر می کنم
باغ دل سرسبز و تر باشد ولیک		از فراقش خشک و بی‌بر می کنم
گلبنان را جمله گردن می زنم		قصد شاخ تازه و تر می کنم
چونک بی‌من باغ حال خود بدید		جور هشتم داد و داور می کنم
از بهار وصل بر بیمار دی		مغفرت را روح پرور می کنم
بار دیگر از بر سیمین خود		دست بی‌سیمان پر از زر می کنم
بندگان خویش را بر هر دو کون		خسرو و خاقان و سنجر می کنم
شمس تبریزی همی‌گوید به روح		من ز عین روح سرور می کنم

من ز وصلت چون به هجران می روم		در بیابان مغیلان می روم
من به خود کی رفتمی او می کشد		تا نپنداری که خواهان می روم
چشم نرگس خیره در من مانده‌ست		کز میان باغ و بستان می روم
عقل هم انگشت خود را می گزد		زانک جان این جاست و بی‌جان می روم
دست ناپیدا گریبان می کشد		من پی دست و گریبان می روم
این چنین پیدا و پنهان دست کیست		تا که من پیدا و پنهان می روم
این همان دست است کاول او مرا		جمع کرد و من پریشان می روم
در تماشای چنین دست عجب		من شدم از دست و حیران می روم
من چو از دریای عمان قطره‌ام		قطره قطره سوی عمان می روم
من چو از کان معانی یک جوم		همچنین جو جو بدان کان می روم
من چو از خورشید کیوان ذره‌ام		ذره ذره سوی کیوان می روم
این سخن پایان ندارد لیک من		آمدم زان سر به پایان می روم

من به سوی باغ و گلشن می روم		تو نمی‌آیی میا من می روم
روز تاریک است بی‌رویش مرا		من برای شمع روشن می روم
جان مرا هشته‌ست و پیشین می رود		جان همی‌گوید که بی‌تن می روم
بوی سیب آمد مرا از باغ جان		مست گشتم سیب خوردن می روم
عیش باقی شد مرا آن جا که من		از برای عیش کردن می روم
من به هر بادی نگردم زانک من		در رهش چون کوه آهن می روم
من گریبان را دریدم از فراق		در پی او همچو دامن می روم
آتشم گر چه به صورت روغنم		و اندر آتش همچو روغن می روم
همچو کوهی می نمایم لیک من		ذره ذره سوی روزن می روم

آتشی نو در وجود اندرزدیم		در میان محو نو اندرشدیم
نیک و بد اندر جهان هستی است		ما نه نیکیم ای برادر نی بدیم
هر چه چرخ دزد از ما برده بود		شب عسس رفتیم و از وی بستدیم
ما یکی بودیم با صد ما و من		یک جوی زان یک نماند و ما صدیم
از خودی نارفته نتوان آمدن		از خودی رفتیم وانگه آمدیم
قد ما شد پست اندر قد عشق		قد ما چون پست شد عالی قدیم
پیشه مردی ز حق آموختیم		پهلوان عشق و یار احمدیم
بیست و نه حرف است بر لوح وجود		حرف‌ها شستیم و اندر ابجدیم
سعد شمس الدین تبریزی بتافت		وز قران سعد او ما اسعدیم

ما به خرمنگاه جان بازآمدیم		جانب شه همچو شهباز آمدیم
سیر گشتیم از غریبی و فراق		سوی اصل و سوی آغاز آمدیم
وارهیدیم از گدایی و نیاز		پای کوبان جانب ناز آمدیم
در کنار محرمان جان پروریم		چونک اندر پرده راز آمدیم
او کمند انداخت و ما را برکشید		ما به دست صانع انگاز آمدیم
پیش از آن کاین خانه ویران کرد اجل		حمدلله خانه پرداز آمدیم
نان ما پخته‌ست و بویش می رسد		تا به بوی نان به خباز آمدیم
هین خمش کن تا بگوید ترجمان		کز مذلت سوی اعزاز آمدیم

گر دم از شادی وگر از غم زنیم		جمع بنشینیم و دم با هم زنیم
یار ما افزون رود افزون رویم		یار ما گر کم زند ما کم زنیم
ما و یاران همدل و همدم شویم		همچو آتش بر صف رستم زنیم
گر چه مردانیم اگر تنها رویم		چون زنان بر نوحه و ماتم زنیم
گر به تنهایی به راه حج رویم		تو مکن باور که بر زمزم زنیم
تارهای چنگ را مانیم ما		چونک درسازیم زیر و بم زنیم
ما همه در جمع آدم بوده‌ایم		بار دیگر جمله بر آدم زنیم
نکته پوشیده‌ست و آدم واسطه		خیمه‌ها بر ساحل اعظم زنیم
چون به تخت آید سلیمان بقا		صد هزاران بوسه بر خاتم زنیم

روز باران است و ما جو می کنیم		بر امید وصل دستی می زنیم
ابرها آبستن از دریای عشق		ما ز ابر عشق هم آبستنیم
تو مگو مطرب نیم دستی بزن		تو بیا ما خود تو را مطرب کنیم
روشن است آن خانه گویی آن کیست		ما غلام خانه‌های روشنیم
ما حجاب آب حیوان خودیم		بر سر آن آب ما چون روغنیم

امشب ای دلدار مهمان توییم		شب چه باشد روز و شب آن توییم
هر کجا باشیم و هر جا که رویم		حاضران کاسه و خوان توییم
نقش‌های صنعت دست توییم		پروریده نعمت و نان توییم
چون کبوترزاده برج توییم		در سفر طواف ایوان توییم
حیث ما کنتم فولوا شطره		با زجاجه دل پری خوان توییم
هر زمان نقشی کنی در مغز ما		ما صحیفه خط و عنوان توییم
همچو موسی کم خوریم از دایه شیر		زانک مست شیر و پستان توییم
ایمنیم از دزد و مکر راه زن		زانک چون زر در حرمدان توییم
زان چنین مست است و دلخوش جان ما		که سبکسار و گران جان توییم
گوی زرین فلک رقصان ماست		چون نباشد چون که چوگان توییم
خواه چوگان ساز ما را خواه گوی		دولت این بس که به میدان توییم
خواه ما را مار کن خواهی عصا		معجز موسی و برهان توییم
گر عصا سازیم بیفشانیم برگ		وقت خشم و جنگ ثعبان توییم
عشق ما را پشت داری می کند		زانک خندان روی بستان توییم
سایه ساز ماست نور سایه سوز		زانک همچون مه به میزان توییم
هم تو بگشا این دهان را هم تو بند		بند آن توست و انبان توییم

ما ز بالاییم و بالا می رویم		ما ز دریاییم و دریا می رویم
ما از آن جا و از این جا نیستیم		ما ز بی‌جاییم و بی‌جا می رویم
لااله اندر پی الالله است		همچو لا ما هم به الا می رویم
قل تعالوا آیتیست از جذب حق		ما به جذبه حق تعالی می رویم
کشتی نوحیم در طوفان روح		لاجرم بی‌دست و بی‌پا می رویم
همچو موج از خود برآوردیم سر		باز هم در خود تماشا می رویم
راه حق تنگ است چون سم الخیاط		ما مثال رشته یکتا می رویم
هین ز همراهان و منزل یاد کن		پس بدانک هر دمی ما می رویم
خوانده‌ای انا الیه راجعون		تا بدانی که کجاها می رویم
اختر ما نیست در دور قمر		لاجرم فوق ثریا می رویم
همت عالی است در سرهای ما		از علی تا رب اعلا می رویم
رو ز خرمنگاه ما ای کورموش		گر نه کوری بین که بینا می رویم
ای سخن خاموش کن با ما میا		بین که ما از رشک بی‌ما می رویم
ای که هستی ما ره را مبند		ما به کوه قاف و عنقا می رویم

دوش عشق شمس دین می باختیم		سوی رفعت روح می افراختیم
در فراق روی آن معشوق جان		ماحضر با عشق او می ساختیم
در نثار عشق جان افزای او		قالب از جان هر زمان پرداختیم
عشق او صد جان دیگر می بداد		ما در این داد و ستد پرداختیم
همچو چنگ از حال خود خالی شدیم		پرده عشاق را بنواختیم
اندر آن پرده بده یک پردگی		کز شعاعش پرده‌ها بشناختیم
هر زمان خود را به سوی پرده‌ای		حیله حیله پیشتر انداختیم
برج برج و پرده پرده بعد از آن		همچو ماه چارده می تاختیم
رو نمود از سوی تبریز آفتاب		تا دل از رخت طبیعت آختیم

عاقبت ای جان فزا نشکیفتم		خشم رفتم بی‌شما نشکیفتم
در جدایی خواستم تا خو کنم		راستی گویم جدا نشکیفتم
کی شکیبد خود کهی از کهربا		کاهم و از کهربا نشکیفتم
هر جفاکش طالب روز وفاست		من جفاکش از وفا نشکیفتم
نرم نرمک گویدم بازآمدی		گویمش ای جان ما نشکیفتم
ای دل و ای جان و چشم روشنم		بی‌پناه توتیا نشکیفتم
بر سرم می زد که دیدی تو سزا		ناسزایم ناسزا نشکیفتم
آزمودم مردگی و زندگی		در فنا و در بقا نشکیفتم
مطربا این پرده گو بهر خدا		ای خدا و ای خدا نشکیفتم

یک دمی خوش چو گلستان کندم		یک دمی همچو زمستان کندم
یک دمم فاضل و استاد کند		یک دمی طفل دبستان کندم
یک دمی سنگ زند بشکندم		یک دمی شاه درستان کندم
یک دمم چشمه خورشید کند		یک دمی جمله شبستان کندم
دامنش را بگرفتم به دو دست		تا ببینم که چه دستان کندم
دردی درد خوشش را قدحم		گر چه او ساقی مستان کندم
زان ستانم شکر او شب و روز		تا لقب هم شکرستان کندم

من اگر نالم اگر عذر آرم		پنبه در گوش کند دلدارم
هر جفایی که کند می رسدش		هر جفایی که کند بردارم
گر مرا او به عدم انگارد		ستمش را به کرم انگارم
داروی درد دلم درد وی است		دل به دردش ز چه رو نسپارم
عزت و حرمتم آنگه باشد		که کند عشق عزیزش خوارم
باده آنگه شود انگور تنم		که بکوبد به لگد عصارم
جان دهم زیر لگد چون انگور		تا طرب ساز شود اسرارم
گر چه انگور همه خون گرید		که از این جور و جفا بیزارم
پنبه در گوش کند کوبنده		که من از جهل نمی‌افشارم
تو گر انکار کنی معذوری		لیک من بوالحکم این کارم
چون ز سعی و قدمم سر کردی		آنگهی شکر کنی بسیارم

من اگر مستم اگر هشیارم		بنده چشم خوش آن یارم
بی‌خیال رخ آن جان و جهان		از خود و جان و جهان بیزارم
بنده صورت آنم که از او		روز و شب در گل و در گلزارم
این چنین آینه‌ای می بینم		چشم از این آینه چون بردارم
دم فروبسته‌ام و تن زده‌ام		دم مده تا علالا برنارم
بت من گفت منم جان بتان		گفتم این است بتا اقرارم
گفت اگر در سر تو شور من است		از تو من یک سر مو نگذارم
منم آن شمع که در آتش خود		هر چه پروانه بود بسپارم
گفتمش هر چه بسوزی تو ز من		دود عشق تو بود آثارم
راست کن لاف مرا با دیده		جز چنان راست نیاید کارم
من ز پرگار شدم وین عجب است		کاندر این دایره چون پرگارم
ساقی آمد که حریفانه بده		گفتم اینک به گرو دستارم
غلطم سر بستان لیک دمی		مددم ده قدری هشیارم
آن جهان پنهان را بنما		کاین جهان را به عدم انگارم

من اگر پرغم اگر شادانم		عاشق دولت آن سلطانم
تا که خاک قدمش تاج من است		اگرم تاج دهی نستانم
تا لب قند خوشش پندم داد		قند روید بن هر دندانم
گلم ار چند که خارم در پاست		یوسفم گر چه در این زندانم
هر کی یعقوب من است او را من		مونس زاویه احزانم
در وصال شب او همچو نیم		قند می نوشم و در افغانم
پای من گر چه در این گل مانده‌ست		نه که من سرو چنین بستانم
ز جهان گر پنهانم چه عجب		که نهان باشد جان من جانم
گر چه پرخارم سر تا به قدم		کوری خار چو گل خندانم
بوده‌ام مؤمن توحید کنون		مؤمنان را پس از این ایمانم
سایه شخصم و اندازه او		قامتش چند بود چندانم
هر کی او سایه ندارد چو فلک		او بداند که ز خورشیدانم
قیمتم نبود هر چند زرم		که به بازار نیم در کانم
من درون دل این سنگ دلان		چون زر و خاک به کان یک سانم
چونک از کان جهان بازرهم		زان سوی کون و مکان من دانم

من از این خانه به در می نروم		من از این شهر سفر می نروم
منم و این صنم و باقی عمر		من از او جای دگر می نروم
به خدا طوطی و طوطی بچه‌ام		جز سوی تنگ شکر می نروم
یک زمانی که ز من دور شود		جز که در خون جگر می نروم
گر جهان بحر شود موج زند		من به جز سوی گهر می نروم
بلبل مستم و در باغ طرب		جز به سوی گل تر می نروم
در سرم بوی میی افتاده‌ست		تا چو می جز که به سر می نروم
این چنین باغ و چنین سرو و چمن		جای آن هست اگر می نروم

من اگر پرغم اگر خندانم		عاشق دولت آن سلطانم
هوس عشق ملک تاج من است		اگرم تاج دهی نستانم
رنگ شاخ گل او برگ من است		زانک من بلبل آن بستانم
جز که بر خاک درش ننشینم		جز که در جان و دلش ننشانم
روز و شب غرقه شیر و شکرم		در گل و یاسمن و ریحانم
گر خراب است جهان گر معمور		من خراب ویم این می دانم
نظری هست ملک را بر من		گر چه با خاک زمین یک سانم
زر با خاک درآمیخته‌ام		باش در کوره روم در کانم

من که حیران ز ملاقات توام		چون خیالی ز خیالات توام
به مراعات کنی دلجویی		اه که بی‌دل ز مراعات توام
ذات من نقش صفات خوش توست		من مگر خود صفت ذات توام
گر کرامات ببخشد کرمت		مو به مو لطف و کرامات توام
نقش و اندیشه من از دم توست		گویی الفاظ و عبارات توام
گاه شه بودم و گاهت بنده		این زمان هر دو نیم مات توام
دل زجاج آمد و نورت مصباح		من بی‌دل شده مشکات توام
ای مهندس که تو را لوحم و خاک		چون رقم محو تو و اثبات توام
چه کنم ذکر که من ذکر توام		چه کنم رای که رایات توام
سنریهم شد و فی انفسهم		هم توام خوان که ز آیات توام

من از این خانه به در می نروم		من از این شهر سفر می نروم
منم و این صنم و باقی عمر		من از او جای دگر می نروم
خاکیان رو به اثر آوردند		من ز اثیرم به اثر می نروم
ای دو دیده ز نظر دورم کن		من چو دیده به نظر می نروم
بخت من زیر و زبر کرد غمش		چون فلک زیر و زبر می نروم
خانه چرخ و زمین تاریک است		من ز خرگاه قمر می نروم
گر چو خورشید مرا تیغ زند		من ز تیغش به سپر می نروم
بس بود عشق شهم تاج و کمر		من سوی تاج و کمر می نروم
گم کنم خویش در اوصاف ملک		من در اوصاف بشر می نروم
عشق او چون شجر و من موسی		من گزافه به شجر می نروم
زان شجر خواند یکی نور مرا		ور نه من بهر خضر می نروم
چون شجر خوش بکشم آب حیات		من چو هیزم به سفر می نروم
شمس تبریز که نور سحر است		جز به نورش به سحر می نروم

ای مطرب این غزل گو کی یار توبه کردم		از هر گلی بریدم وز خار توبه کردم
گه مست کار بودم گه در خمار بودم		زان کار دست شستم زین کار توبه کردم
در جرم توبه کردن بودیم تا به گردن		از توبه‌های کرده این بار توبه کردم
ای می فروش این ده ساغر به دست من ده		من ننگ را شکستم وز عار توبه کردم
مانند مست صرعم بیرون ز چار طبعم		از گرم و سرد و خشکی هر چار توبه کردم
ای مطرب الله الله می بی‌رهم تو بر ره		بردار چنگ می زن بر تار توبه کردم
ز اندیشه‌های چاره دل بود پاره پاره		بیچارگی است چاره ناچار توبه کردم
بنمای روی مه را خوش کن شب سیه را		کز ذوق آن گنه را بسیار توبه کردم
گفتم که وقت توبه‌ست شوریده‌ای مرا گفت		من تایب قدیمم من پار توبه کردم
بهر صلاح دین را محروسه یقین را		منکر به عشق گوید ز انکار توبه کردم

گفتم که عهد بستم وز عهد بد برستم		گفتا چگونه بندی چیزی که من شکستم
با وی چو شهد و شیرم هم دامنش بگیرم		اما چگونه گیرم چون من شکسته دستم
خود دامنش نگیرد الا شکسته دستی		اکنون بلند گردم کز جور کرد پستم
تا من بلند باشم پستم کند به داور		چون نیست کرد آنگه بازآورد به هستم
ای حلقه‌های زلفش پیچیده گرد حلقم		افغان ز چشم مستش کان مست کرد مستم
آمد خیال مستش مستانه حمله آورد		چندان بهانه کردم وز دست او نرستم
حلقه زدم به در بر آواز داد دلبر		گفتا که نیست این جا یعنی بدان که هستم
گفتم که بنده آمد گفت این دم تو دام است		من کی شکار دامم من کی اسیر شستم
گفتم اگر بسوزی جان مرا سزایم		ای بت مرا بسوزان زیرا که بت پرستم
من خشک از آن شدستم تا خوش مرا بسوزی		چون تو مرا بسوزی از سوختن برستم
هر جا روی بیایم هر جا روم بیایی		در مرگ و زندگانی با تو خوشم خوشستم
ای آب زندگانی با تو کجاست مردن		در سایه تو بالله جستم ز مرگ جستم

گر جان منکرانت شد خصم جان مستم		اندر جواب ایشان خوبی تو بسستم
در دفع آن خیالش وز بهر گوشمالش		بنمایمش جمالت از دور من برستم
گوید که نیست جوهر وز منش نیست باور		زان نیست ای برادر هستم چنانک هستم
دوش از رخ نگاری دل مست گشت باری		تا پیش شهریاری من ساغری شکستم
من مست روی ماهم من شاد از آن گناهم		من جرم دار شاهم نک بشکنید دستم
بس رندم و قلاشم در دین عشق فاشم		من ملک را چه باشم تا تحفه‌ای فرستم
دل دزد و دزدزاده بر مخزن ایستاده		شه مخزنش گشاده چون دست دزد بستم
ای بی‌خبر ز شاهی گویی که بر چه راهی		من می روم چو ماهی آن سو که برد شستم
شمس الحق است رازم تبریز شد نیازم		او قبله نمازم او نور آب دستم

رفتم ز دست خود من در بیخودی فتادم		در بیخودی مطلق با خود چه نیک شادم
چشمم بدوخت دلبر تا غیر او نبینم		تا چشم‌ها به ناگه در روی او گشادم
با من به جنگ شد جان گفتا مرا مرنجان		گفتم طلاق بستان گفتا بده بدادم
مادر چو داغ عشقت می دید در رخ من		نافم بر آن برید او آن دم که من بزادم
گر بر فلک روانم ور لوح غیب خوانم		ای تو صلاح جانم بی‌تو چه در فسادم
ای پرده برفکنده تا مرده گشته زنده		وز نور رویت آمد عهد الست یادم
از عشق شاه پریان چون یاوه گشتم ای جان		از خویش و خلق پنهان گویی پری نژادم
تبریز شمس دین را گفتم تنا کی باشی		تن گفت خاک و جان گفت سرگشته همچو بادم

صد بار مردم ای جان وین را بیازمودم		چون بوی تو بیامد دیدم که زنده بودم
صد بار جان بدادم وز پای درفتادم		بار دگر بزادم چون بانگ تو شنودم
تا روی تو بدیدم از خویش نابدیدم		ای ساخته چو عیدم وی سوخته چو عودم
دامی است در ضمیرم تا باز عشق گیرم		آن باز بازگونه چون مرغ درربودم
ای شعله‌های گردان در سینه‌های مردان		گردان به گرد ماهت چون گنبد کبودم
آن ساعت خجسته تو عهدها ببسته		من توبه‌ها شکسته بودم چنانک بودم
عقلم ببرد از ره کز من رسی تو در شه		چون سوی عقل رفتم عقلم نداشت سودم

اندر دو کون جانا بی‌تو طرب ندیدم		دیدم بسی عجایب چون تو عجب ندیدم
گفتند سوز آتش باشد نصیب کافر		محروم ز آتش تو جز بولهب ندیدم
من بر دریچه دل بس گوش جان نهادم		چندان سخن شنیدم اما دو لب ندیدم
بر بنده ناگهانی کردی نثار رحمت		جز لطف بی‌حد تو آن را سبب ندیدم
ای ساقی گزیده مانندت ای دو دیده		اندر عجم نیامد و اندر عرب ندیدم
زان باده که عصیرش اندر چرش نیامد		وان شیشه که نظیرش اندر حلب ندیدم
چندان بریز باده کز خود شوم پیاده		کاندر خودی و هستی غیر تعب ندیدم
ای شمس و ای قمر تو ای شهد و ای شکر تو		ای مادر و پدر تو جز تو نسب ندیدم
ای عشق بی‌تناهی وی مظهر الهی		هم پشت و هم پناهی کفوت لقب ندیدم
پولادپاره‌هاییم آهن رباست عشقت		اصل همه طلب تو در تو طلب ندیدم
خامش کن ای برادر فضل و ادب رها کن		تا تو ادب بخواندی در تو ادب ندیدم
ای شمس حق تبریز ای اصل اصل جان‌ها		بی‌بصره وجودت من یک رطب ندیدم

خواهم که کفک خونین از دیگ جان برآرم		گفتار دو جهان را از یک دهان برآرم
از خود برآمدم من در عشق عزم کردم		تا همچو خود جهان را من از جهان برآرم
زنار نفس بد را من چون گلوش بستم		از گفت وارهم من چون یک فغان برآرم
والله کشانم او را چندان به گرد گردون		کز جان دودرنگش آتش عیان برآرم
ای بس عروس جان را روبند تن ربایم		وز عشق سرکشان را از خان و مان برآرم
این جمله جان‌ها را در عشق چنگ سازم		وز چنگ بی‌زبان من سیصد زبان برآرم
پر کرد شمس تبریز در عشق یک کمانی		کز عشق زه برآید چون آن کمان برآرم

یا رب چه یار دارم شیرین شکار دارم		در سینه از نی او صد مرغزار دارم
قاصد به خشم آید چون سوی من گراید		گوید کجا گریزی من با تو کار دارم
من دوش ماه نو را پرسیدم از مه خود		گفتا پیش دوانم پا در غبار دارم
خورشید چون برآمد گفتم چه زردرویی		گفتا ز شرم رویش رنگ نضار دارم
ای آب در سجودی بر روی و سر دوانی		گفتا که از فسونش رفتار مار دارم
ای میرداد آتش پیچان چنین چرایی		گفتا ز برق رویش دل بی‌قرار دارم
ای باد پیک عالم تو دل سبک چرایی		گفتا بسوزد این دل گر اختیار دارم
ای خاک در چه فکری خاموشی و مراقب		گفتا که در درونه باغ و بهار دارم
بگذر از این عناصر ما را خداست ناصر		در سر خمار دارم در کف عقار دارم
گر خواب ما ببستی بازست راه مستی		می دردهد دودستی چون دستیار دارم
خاموش باش تا دل بی‌این زبان بگوید		چون گفت دل نیوشم زین گفت عار دارم

من پاکباز عشقم تخم غرض نکارم		پشت و پناه فقرم پشت طمع نخارم
نی بند خلق باشم نی از کسی تراشم		مرغ گشاده پایم برگ قفس ندارم
من ابر آب دارم چرخ گهرنثارم		بر تشنگان خاکی آب حیات بارم
موسی بدید آتش آن نور بود دلخوش		من نیز نورم ای جان گر چه ز دور نارم
شاخ درخت گردان اصل درخت ساکن		گر چه که بی‌قرارم در روح برقرارم
من بوالعجب جهانم در مشت گل نهانم		در هر شبی چو روزم در هر خزان بهارم
با مرغ شب شبم من با مرغ روز روزم		اما چو باخود آیم زین هر دو برکنارم
آن لحظه باخود آیم کز محو بیخود آیم		شش دانگ آن گهم که بیرون ز پنج و چارم
جان بشر به ناحق دعویش اختیار است		بی‌اختیار گردد در فر اختیارم
آن عقل پرهنر را بادی است در سر او		آن باد او نماند چون باده‌ای درآرم

بازآمدم خرامان تا پیش تو بمیرم		ای بارها خریده از غصه و زحیرم
من چون زمین خشکم لطف تو ابر و مشکم		جز رعد تو نخواهم جز جعد تو نگیرم
خوشتر اسیری تو صد بار از امیری		خاصه دمی که گویی ای خسته دل اسیرم
خاکی به تو رسیده به از زری رمیده		خاصه دمی که گویی ای بی‌نوا فقیرم
از ماجرا گذر کن گو عقل ماجرا را		چنگ است ورد و ذکرم باده‌ست شیخ و پیرم
ای جان جان مستان ای گنج تنگدستان		در جنت جمالت من غرق شهد و شیرم
من رستخیز دیدم وز خویش نابدیدم		گر چون کمان خمیدم پرنده همچو تیرم
خاکی بدم ز بادت بالا گرفت خاکم		بی‌تو کجا روم من ای از تو ناگزیرم
ای نور دیده و دین گفتی به عقل بنشین		ای پرده‌ها دریده کی می هلی ستیزم
من بنده الستم آن تو بوده استم		آن خیره کش فراقت می راند خیر خیرم
کی خندد این درختم بی‌نوبهار رویت		کی دررسد فطیرم تا نسرشی خمیرم
تا خوان تو بدیدم آزاد از ثریدم		تا خویش تو بدیدم از خویش خود نفیرم
از من گذر چو کردی از عقل و جان گذشتم		در من اثر چو کردی بر گنبد اثیرم
در قعده‌ام سلامی ای جان گزین من کن		تا بی‌سلام نبود این قعده اخیرم
من کف چرا نکوبم چون در کف است خوبم		من پا چرا نکوبم چون بم شده‌ست زیرم
تبریز شمس دین را از ما رسان تو خدمت		خدمت به مشرقی به کز روش مستنیرم

پیش چنین جمال جان بخش چون نمیرم		دیوانه چون نگردم زنجیر چون نگیرم
چون باده تو خوردم من محو چون نگردم		تو چون میی من آبم تو شهد و من چو شیرم
بگشا دهان خود را آن قند بی‌عدد را		عذر ار نمی‌پذیری من عشوه می پذیرم
دانی که از چه خندم از همت بلندم		زیرا به شهر عشقت بر عاشقان امیرم
با عشق لایزالی از یک شکم بزادم		نوعشق می نمایم والله که سخت پیرم
آن چشم اگر گشایی جز خویش را نشایی		ور این نظر گشایی دانی که بی‌نظیرم
اندر تنور سردان آتش زنم چو مردان		و اندر تنور گرمان من پخته‌تر خمیرم
در لطف همچو شیرم اندر گلو نگیرم		تا در غلط نیفتی گر شور چون پنیرم
در عشق شمس تبریز سلطان تاجدارم		چون او به تخت آید من پیش او وزیرم

ای چرخ عیب جویم وی سقف پرستیزم		تا کی به گوشه گوشه از مکر تو گریزم
ای چرخ همچو زنگی خون خواره خلایق		من ابر همچو خونم بر تو چرا بریزم
ای دل بسوز خوش خوش مگریز از این دوآتش		کاین است بر تو واجب کیی به نار تیزم
مقصود نور آمد عالم تنور آمد		وین عشق همچو آتش وین خلق همچو هیزم
همچون خلیل یزدان پروانه وار شادان		در آتشش نشستم تا حشر برنخیزم

آری ستیزه می کن تا من همی‌ستیزم		چندین زبون نیم که ز استیز تو گریزم
از حیله خواب رفتی هر سوی می بیفتی		والله که گر بخسپی این باده بر تو ریزم
ای دولت مصور پیش من آر ساغر		زودم به ره مکن جان من سخت دیرخیزم
هر لحظه روت گوید من شمع شب فروزم		هر لحظه موت گوید من ناف مشک بیزم
نپذیرم ای سمن بر کمتر ز هجده ساغر		نرمی کن و حلیمی ای یار تند و تیزم
ای لطف بی‌کناره خوش گیر در کنارم		چون در بر تو میرم نغز است رستخیزم
ساغر بیار و کم کن این لاغ و این ندیمی		من مست آن عروسم نی سخره جهیزم
خواهم شراب ناری تو دیگ پیشم آری		کی گرد دیگ گردم آخر نه کفچلیزم
درده شراب رهبان ای همدم مسیحان		نی چون خران عنگم نی عاشق کمیزم
خامش ز عشق بشنو گوید تو گر مرایی		من یار رستمانم نی یار مرد حیزم

ای توبه‌ام شکسته از تو کجا گریزم		ای در دلم نشسته از تو کجا گریزم
ای نور هر دو دیده بی‌تو چگونه بینم		وی گردنم ببسته از تو کجا گریزم
ای شش جهت ز نورت چون آینه‌ست شش رو		وی روی تو خجسته از تو کجا گریزم
دل بود از تو خسته جان بود از تو رسته		جان نیز گشت خسته از تو کجا گریزم
گر بندم این بصر را ور بسکلم نظر را		از دل نه‌ای گسسته از تو کجا گریزم

دل را ز من بپوشی یعنی که من ندانم		خط را کنی مسلسل یعنی که من نخوانم
بر تخته خیالات آن را نه من نبشتم		چون سر دل ندانم کاندر میان جانم
از آفتاب بیشم ذرات روح پیشم		رقصان و ذکرگویان سوی گهرفشانم
گر نور خود نبودی ذرات کی نمودی		ای ذره چون گریزی از جذبه عیانم
پروانه وار عالم پران به گرد شمعم		فریش می فرستم پریش می ستانم
در خلوت است عشقی زین شرح شرحه شرحه		گر شرح عشق خواهی پیش ویت نشانم
ور زان که در گمانی نقش گمان ز من دان		زان نقش منکران را در قعر می کشانم
ور زان که در یقینی دام یقین ز من بین		زان دام مقبلان را از کفر می رهانم
ور درد و رنج داری در من نظر کن از وی		کان تیر رنج نجهد الا که از کمانم
ور رنج گشت راحت در من نگر همان دم		می بین که آن نشانه‌ست از لطف بی‌نشانم
هر جا که این جمال است داد و ستد حلال است		وان جا که ذوالجلال است من دم زدن نتانم

عالم گرفت نورم بنگر به چشم‌هایم		نامم بها نهادند گر چه که بی‌بهایم
زان لقمه کس نخورده‌ست یک ذره زان نبرده‌ست		بنگر به عزت من کان را همی‌بخایم
گر چرخ و عرش و کرسی از خلق سخت دور است		بیدار و خفته هر دم مستانه می برآیم
آن جا جهان نور است هم حور و هم قصور است		شادی و بزم و سور است با خود از آن نیایم
جبریل پرده دار است مردان درون پرده		در حلقه شان نگینم در حلقه چون درآیم
عیسی حریف موسی یونس حریف یوسف		احمد نشسته تنها یعنی که من جدایم
عشق است بحر معنی هر یک چو ماهی در بحر		احمد گهر به دریا اینک همی‌نمایم

آوازه جمالت از جان خود شنیدیم		چون باد و آب و آتش در عشق تو دویدیم
اندر جمال یوسف گر دست‌ها بریدند		دستی به جان ما بر بنگر چه‌ها بریدیم
رندان و مفلسان را پیداست تا چه باشد		این دلق پاره پاره در پای تو کشیدیم
در عشق جان سپاران مانند ما هزاران		هستند لیک چون تو در خواب هم ندیدیم
ماننده ستوران در آب وقت خوردن		چون عکس خویش دیدیم از خویش می رمیدیم

درده شراب یک سان تا جمله جمع باشیم		تا نقش‌های خود را یک یک فروتراشیم
از خویش خواب گردیم همرنگ آب گردیم		ما شاخ یک درختیم ما جمله خواجه تاشیم
ما طبع عشق داریم پنهان آشکاریم		در شهر عشق پنهان در کوی عشق فاشیم
خود را چو مرده بینیم بر گور خود نشینیم		خود را چو زنده بینیم در نوحه رو خراشیم
هر صورتی که روید بر آینه دل ما		رنگ قلاش دارد زیرا که ما قلاشیم
ما جمع ماهیانیم بر روی آب رانیم		این خاک بوالهوس را بر روی خاک پاشیم
تا ملک عشق دیدیم سرخیل مفلسانیم		تا نقد عشق دیدیم تجار بی‌قماشیم

من آن شب سیاهم کز ماه خشم کردم		من آن گدای عورم کز شاه خشم کردم
از لطفم آن یگانه می خواند سوی خانه		کردم یکی بهانه وز راه خشم کردم
گر سر کشد نگارم ور غم برد قرارم		هم آه برنیارم از آه خشم کردم
گاهم فریفت با زر گاهم به جاه و لشکر		از زر چو زر بجستم وز جاه خشم کردم
ز آهن ربای اعظم من آهنم گریزان		وز کهربای عالم من کاه خشم کردم
ما ذره‌ایم سرکش از چار و پنج و از شش		خود پنج و شش کی باشد ز الله خشم کردم
این را تو برنتابی زیرا برون آبی		گر شبه آفتابی ز اشباه خشم کردم

اشکم دهل شده‌ست از این جام دم به دم		می زن دهل به شکر دلا لم و لم و لم
هین طبل شکر زن که می طبل یافتی		گه زیر می زن ای دل و گه بم و بم و بم
از بهر من بخر دهلی از دهلزنان		تا برکنم ز باغ جهان شاخ و بیخ غم
لشکر رسید و عشق سپهدار لشکرست		صحرا و کوه پر شد از طبل و از علم
ما پر شدیم تا به گلو ساقی از ستیز		می ریزد آن شراب به اسراف همچو یم
دانی که بحر موج چرا می زند به جوش		از من شنو که بحریم و بحر اندرم
تنگ آمده‌ست و می طلبد موضع فراخ		بر می جهد به سوی هوا آب لاجرم
کان آب از آسمان سفری خوی بوده‌ست		اندر هوا و سیل و که و جوی ای صنم
آب حیات ما کم از آن آب بحر نیست		ما موج می زنیم ز هستی سوی عدم
نی در جهان خاک قرار است روح را		نی در هوای گنبد این چرخ خم به خم
زان باغ کو شکفت همان جاست میل جان		یعنی کنار صنع شهنشاه محتشم
بس بس مکن هنوز تو را باده خوردنی است		ما راضییم خواجه بدین ظلم و این ستم
خاموش باش فتنه درافکنده‌ای به شهر		خاموشیش مجوی که دریاست جان عم

از ما مشو ملول که ما سخت شاهدیم		از رشک و غیرت است که در چادری شدیم
روزی که افکنیم ز جان چادر بدن		بینی که رشک و حسرت ماهیم و فرقدیم
رو را بشو و پاک شو از بهر دید ما		ور نی تو دور باش که ما شاهد خودیم
آن شاهدی نه‌ایم که فردا شود عجوز		ما تا ابد جوان و دلارام و خوش قدیم
آن چادر ار خلق شد شاهد کهن نشد		فانی است عمر چادر و ما عمر بی‌حدیم
چادر چو دید از آدم ابلیس کرد رد		آدم نداش کرد تو ردی نه ما ردیم
باقی فرشتگان به سجود اندرآمدند		گفتند در سجود که بر شاهدی زدیم
در زیر چادر است بتی کز صفات او		ما را ز عقل برد و سجود اندرآمدیم
اشکال گنده پیر ز اشکال شاهدان		گر عقل ما نداند در عشق مرتدیم
چه جای شاهد است که شیر خداست او		طفلانه دم زدیم که با طفل ابجدیم
با جوز و با مویز فریبند طفل را		ور نی که ما چه لایق جوزیم و کنجدیم
در خود و در زره چو نهان شد عجوزه‌ای		گوید که رستم صف پیکار امجدیم
از کر و فر او همه دانند کو زن است		ما چون غلط کنیم که در نور احمدیم
مؤمن ممیز است چنین گفت مصطفی		اکنون دهان ببند که بی‌گفت مرشدیم
بشنو ز شمس مفخر تبریز باقیش		زیرا تمام قصه از آن شاه نستدیم

برخیز تا شراب به رطل و سبو خوریم		بزم شهنشه‌ست نه ما باده می خریم
بحری است شهریار و شرابی است خوشگوار		درده شراب لعل ببین ما چه گوهریم
خورشید جام نور چو برریخت بر زمین		ما ذره وار مست بر این اوج برپریم
خورشید لایزال چو ما را شراب داد		از کبر در پیاله خورشید ننگریم
پیش آر آن شراب خردسوز دلفروز		تا همچو دل ز آب و گل خویش بگذریم
پرخواره‌ایم کز کرم شاه واقفیم		در شرب سابقیم و به خدمت مقصریم
زیرا که سکر مانع خدمت بود یقین		زین سو چو فربهیم بدان سوی لاغریم
نوری که در زجاجه و مشکات تافته‌ست		بر ما بزن که ما ز شعاعش منوریم
بس گرم و سرد شد دل از این باده چون تنور		درسوزمان چو هیزم تا هیچ نفسریم
چون شیشه فلک پر از آتش شده‌ست جان		چون کوره بهر ما که مس و قلب یا زریم
ای گلعذار جام چو لاله به مجلس آر		کز ساغر چو لاله چو گل یاسمین بریم
خوش خوش بیا و اصل خوشی را به بزم آر		با جمله ما خوشیم ولی با تو خوشتریم
ای مطرب آن ترانه تر بازگو ببین		تو تری و لطیفی و ما از تو ترتریم
اندرفکن ز بانگ و خروش خوشت صدا		در ما که در وفای تو چون کوه مرمریم
آن دم که از مسیح تو میراث برده‌ای		در گوش ما بدم که چو سرنای مضطریم
گر چه دهان پر است ز گفتار لب ببند		خاموش کن که پیش حسودان منکریم

چیزی مگو که گنج نهانی خریده‌ام		جان داده‌ام ولیک جهانی خریده‌ام
رویم چو زرگر است از او این سخن شنو		دادم قراضه زر و کانی خریده‌ام
از چشم ترک دوست چه تیری که خورده‌ام		وز طاق ابروش چه کمانی خریده‌ام
با خلق بسته بسته بگویم من این حدیث		با کس نگویم این ز فلانی خریده‌ام
هر چند بی‌زبان شده بودم چو ماهیی		دیدم شکرلبی و زبانی خریده‌ام
ناگاه چون درخت برستم میان باغ		زان باغ بی‌نشانه نشانی خریده‌ام
گفتم میان باغ خود آن را میانه نیست		لیک از میان نیست میانی خریده‌ام
کردم قران به مفخر تبریز شمس دین		بیرون ز هر دو قرن قرانی خریده‌ام

ای گوش من گرفته تویی چشم روشنم		باغم چه می بری چو تویی باغ و گلشنم
عمری است کز عطای تو من طبل می خورم		در سایه لوای کرم طبل می زنم
می مالم این دو چشم که خواب است یا خیال		باور نمی‌کنم عجب ای دوست کاین منم
آری منم ولیک برون رفته از منی		چون ماه نو ز بدر تو باریک می تنم
در تاج خسروان به حقارت نظر کنم		تا شوق روی توست مها طوق گردنم
با ماهیان ز بحر تو من نزل می خورم		با خاکیان ز رشک تو چون آب و روغنم
گر چه ز بحر صنعت من آب خوردنی است		چون ماهیم نبیند کس آب خوردنم
گر ناخن جفا بخراشد رگ مرا		من خوش صدا چو چنگ ز آسیب ناخنم
خود پی ببرده‌ای تو که رگ دار نیستم		گر می جهد رگی بنما تاش برکنم
گفتی چه کار داری بر نیست کار نیست		گر نیست نیستم ز چه شد نیست مسکنم
نفخ قیامتی تو و من شخص مرده‌ام		تو جان نوبهاری و من سرو و سوسنم
من نیم کاره گفتم باقیش تو بگو		تو عقل عقل عقلی و من سخت کودنم
من صورتی کشیدم جان بخشی آن توست		تو جان جان جانی و من قالب تنم

ما قحطیان تشنه و بسیارخواره‌ایم		بیچاره نیستیم که درمان و چاره‌ایم
در بزم چون عقار و گه رزم ذوالفقار		در شکر همچو چشمه و در صبر خاره‌ایم
ما پادشاه رشوت باره نبوده‌ایم		بل پاره دوز خرقه دل‌های پاره‌ایم
از ما مپوش راز که در سینه توایم		وز ما مدزد دل که نه ما دل فشاره‌ایم
ما آب قلزمیم نهان گشته زیر کاه		یا آفتاب تن زده اندر ستاره‌ایم
ما را ببین تو مست چنین بر کنار بام		داند کنار بام که ما بی‌کناره‌ایم
مهتاب را چه ترس بود از کنار بام		پس ما چه غم خوریم که بر مه سواره‌ایم
گر تیردوز گشت جگرهای ما ز عشق		بی‌زحمت جگر تو ببین خون چه کاره‌ایم
قصاب ده اگر چه که ما را بکشت زار		هم می چریم در ده و هم بر قناره‌ایم
ما مهره‌ایم و هم جهت مهره حقه‌ایم		هنگامه گیر دل شده و هم نظاره‌ایم
خاموش باش اگر چه به بشرای احمدی		همچون مسیح ناطق طفل گواره‌ایم
در عشق شمس مفخر تبریز روز و شب		بر چرخ دیوکش چو شهاب و شراره‌ایم

با روی تو ز سبزه و گلزار فارغیم		با چشم تو ز باده و خمار فارغیم
خانه گرو نهاده و در کوی تو مقیم		دکان خراب کرده و از کار فارغیم
رختی که داشتیم به یغما ببرد عشق		از سود و از زیان و ز بازار فارغیم
دعوی عشق وانگه ناموس و نام و ننگ		ما ننگ را خریده و از عار فارغیم
غم را چه زهره باشد تا نام ما برد		دستی بزن که از غم و غمخواره فارغیم
ای روترش که کاله گران است چون خرم		بگذر مخر که ما ز خریدار فارغیم
ما را مسلم آمد شادی و خوشدلی		کز باد و بود اندک و بسیار فارغیم
بررفت و برگذشت سر ما ز آسمان		کز ذوق عشق از سر و دستار فارغیم
ما لاف می زنیم و تو انکار می کنی		ز اقرار هر دو عالم و ز انکار فارغیم
مشتی سگان نگر که به هم درفتاده‌اند		ما سگ نزاده‌ایم و ز مردار فارغیم
اسرار تو خدای همی‌داند و بس است		ما از دغا و حیلت و مکار فارغیم
درسی که عشق داد فراموش کی شود		از بحث و از جدال و ز تکرار فارغیم
پنهان تو هر چه کاری پیدا بروید آن		هر تخم را که خواهی می کار فارغیم
آهن ربای جذب رفیقان کشید حرف		ور نی در این طریق ز گفتار فارغیم
با نور روی مفخر تبریز شمس دین		از شمس چرخ گنبد دوار فارغیم

بگشای چشم خود که از آن چشم روشنیم		حاشا که چشم خویش از آن روی برکنیم
پروانه‌ای تو بهر تو بفروز سینه را		تا خویش را ز عشق بر آن سینه برزنیم
بفزای خوف عشق نخواهیم ایمنی		زیرا ز خوف عشق تو ما سخت ایمنیم
پروانه را ز شمع تو هر روز مژده‌ای است		یعنی که مات شو که همی‌ مات ضامنیم
شادیم آن زمان که تو دعوی کنی که من		بی‌من شویم از خود و ز عشق صد منیم
تا باغ گلستان جمال تو دیده‌ایم		چون سرو سربلند و زبانور چو سوسنیم
بر گلشن زمانه برو آتشی بزن		زیرا ز عشق روی تو زان سوی گلشنیم
ای آنک سست دل شده‌ای در طریق عشق		در ما گریز زود که ما برج آهنیم
از ذوق آتش شه تبریز شمس دین		داریم آب رو و همه محض روغنیم

ما در جهان موافقت کس نمی‌کنیم		ما خانه زیر گنبد اطلس نمی‌کنیم
مخمور و مست و تشنه و بسیارخواره‌ایم		بس کرده‌اند جمله و ما بس نمی‌کنیم
این موج رحمت است و عدو چون کف و خس است		ما ترک موج دل پی هر خس نمی‌کنیم
ما قصر و چارطاق بر این عرصه فنا		چون عاد و چون ثمود مقرنس نمی‌کنیم
جز صدر قصر عشق در آن ساحت خلود		چون نوح و چون خلیل موسس نمی‌کنیم
ما را مطار زان سوی قاف است در شکار		ما قصد صید مرده چو کرکس نمی‌کنیم
دیو سیاه غرچه فریب پلید را		بر جای حور پاک معرس نمی‌کنیم
ما آن نهاله را که بر و میوه‌اش جفاست		در تیره خاک حرص مغرس نمی‌کنیم
از لذتی که هست نظر را ز قدس او		ما خود نظر به جان مقدس نمی‌کنیم
خاموش نظم و قافیه را ما از این سپس		از رشک غیر جنس مجنس نمی‌کنیم

خیزید عاشقان که سوی آسمان رویم		دیدیم این جهان را تا آن جهان رویم
نی نی که این دو باغ اگر چه خوش است و خوب		زین هر دو بگذریم و بدان باغبان رویم
سجده کنان رویم سوی بحر همچو سیل		بر روی بحر زان پس ما کف زنان رویم
زین کوی تعزیت به عروسی سفر کنیم		زین روی زعفران به رخ ارغوان رویم
از بیم اوفتادن لرزان چو برگ و شاخ		دل‌ها همی‌طپند به دارالامان رویم
از درد چاره نیست چو اندر غریبییم		وز گرد چاره نیست چو در خاکدان رویم
چون طوطیان سبز به پر و به بال نغز		شکرستان شویم و به شکرستان رویم
این نقش‌ها نشانه نقاش بی‌نشان		پنهان ز چشم بد هله تا بی‌نشان رویم
راهی پر از بلاست ولی عشق پیشواست		تعلیممان دهد که در او بر چه سان رویم
هر چند سایه کرم شاه حافظ است		در ره همان به‌ست که با کاروان رویم
ماییم همچو باران بر بام پرشکاف		بجهیم از شکاف و بدان ناودان رویم
همچون کمان کژیم که زه در گلوی ماست		چون راست آمدیم چو تیر از کمان رویم
در خانه مانده‌ایم چو موشان ز گربگان		گر شیرزاده‌ایم بدان ارسلان رویم
جان آینه کنیم به سودای یوسفی		پیش جمال یوسف با ارمغان رویم
خامش کنیم تا که سخن بخش گوید این		او آن چنانک گوید ما آن چنان رویم

چند روی بی‌خبر آخر بنگر به بام		بام چه باشد بگو بر فلک سبزفام
تا قمری همچو جان جلوه شود ناگهان		صد مه و صد آفتاب چهره او را غلام
از هوس عشق او چرخ زند نه فلک		وز می او جان و دل نوش کند جام جام
چون به تجلی بتافت جانب جان‌ها شتافت		باده جان شد مباح خوردن و خفتن حرام
گفت جهان سلیم چیست خبر ای نسیم		گفت ندارم ز بیم جز نفسی والسلام

هر کی بمیرد شود دشمن او دوستکام		دشمنم از مرگ من کور شود والسلام
آن شکرستان مرا می کشد اندر شکر		ای که چنین مرگ را جان و دل من غلام
در غلط افکنده‌ست نام و نشان خلق را		عمر شکربسته را مرگ نهادند نام
از جهت این رسول گفت که الفقر کنز		فقر کند نام گنج تا غلط افتند عام
وحی در ایشان بود گنج به ویران بود		تا که زر پخته را ره نبرد هیچ خام
گفتم ای جان ببین زین دلم سست تنگ		گفت که زین پس ز جهل وامکش از پس لگام
تا که سرانجام تو گردد بر کام تو		توسن خنگ فلک باشد زیر تو رام
گر تو بدانی که مرگ دارد صد باغ و برگ		هست حیات ابد جوییش از جان مدام
خامش کن لب ببند بی‌دهنی خای قند		نیست شو از خود که تا هست شوی زو تمام

امشب جان را ببر از تن چاکر تمام		تا نبود در جهان بیش مرا نقش و نام
این دم مست توام رطل دگر دردهم		تا بشوم محو تو از دو جهان والسلام
چون ز تو فانی شدم و آنچ تو دانی شدم		گیرم جام عدم می کشمش جام جام
جان چو فروزد ز تو شمع بروزد ز تو		گر بنسوزد ز تو جمله بود خام خام
این نفسم دم به دم درده باده عدم		چون به عدم درشدم خانه ندانم ز بام
چون عدمت می فزود جان کندت صد سجود		ای که هزاران وجود مر عدمت را غلام
باده دهم طاس طاس ده ز وجودم خلاص		باده شد انعام خاص عقل شد انعام عام
موج برآر از عدم تا برباید مرا		بر لب دریا به ترس چند روم گام گام
دام شهم شمس دین صید به تبریز کرد		من چو به دام اندرم نیست مرا ترس دام

لولیکان توییم در بگشا ای صنم		لولیکان را دمی بار ده ای محتشم
ای تو امان جهان ای تو جهان را چو جان		ای شده خندان دهان از کرمت دم به دم
امن دو عالم تویی گوهر آدم تویی		هین که رسید از حبش بر سر کوی حشم
چون برسد کوس تو کمتر جاسوس تو		گردد هر لولیی صاحب طبل و علم
رایت نصرت فرست لشکر عشرت فرست		تا که ز شادی ما جان نبرد هیچ غم
تیغ عرب برکنیم بر سر ترکان زنیم		چون لطفت برکشد بر خط لولی رقم
خوف مهل در میان بانگ بزن کالامان		عشرت با خوف جان راست نیاید به هم
مهر برآور به جوش وز دل چنگ آن خروش		پر کن از عیش گوش پر کن از می شکم
تا سوی تبریز جان جانب شمس الزمان		آید صافی روان گوید ای من منم

ای تو ترش کرده رو تا که بترسانیم		بسته شکرخنده را تا که بگریانیم
ترش نگردم از آنک از تو همه شکرم		گریه نصیب تن است من گهر جانیم
در دل آتش روم تازه و خندان شوم		همچو زر سرخ از آنک جمله زر کانیم
در دل آتش اگر غیر تو را بنگرم		دار مرا سنگسار ز آنچ من ارزانیم
هیچ نشینم به عیش هیچ نخیزم به پا		جز تو که برداریم جز تو که بنشانیم
این دل من صورتی گشت و به من بنگرید		بوسه همی‌داد دل بر سر و پیشانیم
گفتم ای دل بگو خیر بود حال چیست		تو نه که نوری همه من نه که ظلمانیم
ور تو منی من توام خیرگی از خود ز چیست		مست بخندید و گفت دل که نمی‌دانیم
رو مطلب تو محال نیست زبان را مجال		سوره کهفم که تو خفته فروخوانیم
زود برو درفتاد صورت من پیش دل		گفت بگو راست ای صادق ربانیم
گفت که این حیرت از منظر شمس حق است		مفخر تبریزیان آنک در او فانیم

پیشتر آ می لبا تا همه شیدا شویم		بیشتر آ گوهرا تا همه دریا رویم
دست به هم وادهیم حلقه صفت جوق جوق		جمع معلق زنان مست به دریا دویم
بر لب دریای عشق تازه بروییم باز		های که چون گلستان تا به ابد ما نویم
وز جگر گلستان شعله دیگر زنیم		چون ز رخ آتشین مایه صد پرتویم
جوهر ما رو نمود لیک از آن سوی بحر		آه که تو زین سوی آه که ما زان سویم
شاه سوارا به سر تاج بجنبان چنین		تاج تو را گوهریم اسپ تو را ما جویم
بر سر دارش کنیم هر کی بگوید یکیم		آتش اندرزنیم هر کی بگوید دویم

بار دگر ذره وار رقص کنان آمدیم		زان سوی گردون عشق چرخ زنان آمدیم
بر سر میدان عشق چونک یکی گو شدیم		گه به کران تاختیم گه به میان آمدیم
عشق نیاز آورد گر تو چنانی رواست		ما چو از آن سوتریم ما نه چنان آمدیم
خواجه مجلس تویی مجلسیان حاضرند		آب چو آتش بیار ما نه بنان آمدیم
شکر که ناداشت وار از سبب زخم تو		چون که به جان آمدیم زود به جان آمدیم
شمس حق این عشق تو تشنه خون من است		تیغ و کفن در بغل بهر همان آمدیم
جز نمکت نشکند شورش تبریز را		فخر زمین در غمت شور زمان آمدیم

خوش سوی ما آ دمی ز آنچ که ما هم خوشیم		آب حیات توایم گر چه به شکل آتشیم
تو جو کبوتربچه زاده این لانه‌ای		گر تو نیایی به خود مات از این سو کشیم
حاضر ما شو که ما حاضر آن شاهدیم		مست می اش می شویم باده از او می چشیم
تیزروان همچو سیل گر چه چو که ساکنیم		نعره زنان همچو رعد گر چه چنین خامشیم
جان چو دریا تو راست بر کف خود نه بیا		گر چه که ما همچو چرخ بی‌گنهی می کشیم
زان سوی این پنج حس نوبت ما پنج کن		کان سوی این شش جهت خسرو این هر ششیم
در پی سرنای عشق تیزدم و دلنواز		کز رگ جان همچو چنگ بهر تو در نالشیم
صحت دعوی عشق مسند و بالش مجو		ما نه چو رنجورکان عاشق آن بالشیم
نور فلک شمس دین مفخر تبریز ما		از رخ آن آفتاب چرخ درون مه وشیم

بدار دست ز ریشم که باده‌ای خوردم		ز بیخودی سر و ریش و سبال گم کردم
ز پیشگاه و ز درگاه نیستم آگاه		به پیشگاه خرابات روی آوردم
خرد که گرد برآورد از تک دریا		هزار سال دود درنیابد او گردم
فراختر ز فلک گشت سینه تنگم		لطیفتر ز قمر گشت چهره زردم
دکان جمله طبیبان خراب خواهم کرد		که من سعادت بیمار و داروی دردم
شرابخانه عالم شده‌ست سینه من		هزار رحمت بر سینه جوامردم
هزار حمد و ثنا مر خدای عالم را		که دنگ عشقم و از ننگ خویشتن فردم
چو خاک شاه شدم ارغوان ز من رویید		چو مات شاه شدم جمله لعب را بردم
چو دانه‌ای که بمیرد هزار خوشه شود		شدم به فضل خدا صد هزار چون مردم
منم بهشت خدا لیک نام من عشق است		که از فشار رهد هر دلی کش افشردم
رهد ز تیر فلک وز سنان مریخش		هر آن مرید که او را به عشق پروردم
چو آفتاب سعادت رسید سوی حمل		دو صد تموز بجوشید از دی سردم
خموش باش که گر نی ز خوف فتنه بدی		هزار پرده دریدی زبان من هر دم

نیم ز کار تو فارغ همیشه در کارم		که لحظه لحظه تو را من عزیزتر دارم
به ذات پاک من و آفتاب سلطنتم		که من تو را نگذارم به لطف بردارم
رخ تو را ز شعاعات خویش نور دهم		سر تو را به ده انگشت مغفرت خارم
هزار ابر عنایت بر آسمان رضاست		اگر ببارم از آن ابر بر سرت بارم
ببسته‌ست میان لطف من به تیمارت		که دیده برکات وصال و تیمارم
هزار شربت شافی به مهر می جوشد		از آن شبی که بگفتی به من که بیمارم
بیا به پیش که تا سرمه نوت بکشم		که چشم روشن باشی به فهم اسرارم
ز خاص خاص خودم لطف کی دریغ آید		که از کمال کرم دستگیر اغیارم
تو را که دزد گرفتم سپردمت به عوان		که یافت شد به جوال تو صاع انبارم
تو خیره در سبب قهر و گفت ممکن نی		هزار لطف در آن بود اگر چه قهارم
نه ابن یامین زان زخم یافت یوسف خویش		به چشم لطف نظر کن به جمله آثارم
به خلوتش همه تأویل آن بیان فرمود		که من گزاف کسی را به غم نیازارم
خموش کردم تا وقت خلوت تو رسد		ولی مبر تو گمان بد ای گرفتارم

همه جمال تو بینم چو چشم باز کنم		همه شراب تو نوشم چو لب فراز کنم
حرام دارم با مردمان سخن گفتن		و چون حدیث تو آید سخن دراز کنم
هزار گونه بلنگم به هر رهم که برند		رهی که آن به سوی تو است ترک تاز کنم
اگر به دست من آید چو خضر آب حیات		ز خاک کوی تو آن آب را طراز کنم
ز خارخار غم تو چو خارچین گردم		ز نرگس و گل صدبرگ احتراز کنم
ز آفتاب و ز مهتاب بگذرد نورم		چو روی خود به شهنشاه دلنواز کنم
چو پر و بال برآرم ز شوق چون بهرام		به مسجد فلک هفتمین نماز کنم
همه سعادت بینم چو سوی نحس روم		همه حقیقت گردد اگر مجاز کنم
مرا و قوم مرا عاقبت شود محمود		چو خویش را پی محمود خود ایاز کنم
چو آفتاب شوم آتش و ز گرمی دل		چو ذره‌ها همه را مست و عشقباز کنم
پریر عشق مرا گفت من همه نازم		همه نیاز شو آن لحظه‌ای که ناز کنم
چو ناز را بگذاری همه نیاز شوی		من از برای تو خود را همه نیاز کنم
خموش باش زمانی بساز با خمشی		که تا برای سماع تو چنگ ساز کنم

نگفتمت مرو آن جا که آشنات منم		در این سراب فنا چشمه حیات منم
وگر به خشم روی صد هزار سال ز من		به عاقبت به من آیی که منتهات منم
نگفتمت که به نقش جهان مشو راضی		که نقش بند سراپرده رضات منم
نگفتمت که منم بحر و تو یکی ماهی		مرو به خشک که دریای باصفات منم
نگفتمت که چو مرغان به سوی دام مرو		بیا که قدرت پرواز و پرّ و پات منم
نگفتمت که تو را ره زنند و سرد کنند		که آتش و تبش و گرمی هوات منم
نگفتمت که صفت‌های زشت در تو نهند		که گم کنی که سر چشمه صفات منم
نگفتمت که مگو کار بنده از چه جهت		نظام گیرد خلاق بی‌جهات منم
اگر چراغ دلی دان که راه خانه کجاست		وگر خداصفتی دان که کدخدات منم

بیار باده که دیر است در خمار توام		اگر چه دلق کشانم نه یار غار توام
بیار رطل و سبو کارم از قدح بگذشت		غلام همت و داد بزرگوار توام
در این زمان که خمارم مطیع من می باش		چو مست گشتم از آن پس به اختیار توام
بیار جام اناالحق شراب منصوری		در این زمان که چو منصور زیر دار توام
به یاد آر سخن‌ها و شرط‌ها که ز الست		قرار دادی با من بر آن قرار توام
بگو به ساغرش ای کف تو گر سوار منی		عجبتر اینک در این لحظه من سوار توام
میان حلقه به ظاهر تو در دوار منی		ولی چو درنگرم نیک در دوار توام
به زیر چرخ ننوشم شراب ای زهره		که من عدو قدح‌های زهربار توام
چو شیشه زان شده‌ام تا که جام شه باشم		شها بگیر به دستم که دست کار توام
عجب که شیشه شکافید و می نمی‌ریزد		چگونه ریزد داند که بر کنار توام
اگر به قد چو کمانم ولی ز تیر توام		چو زعفران شدم اما به لاله زار توام
چگونه کافر باشم چو بت پرست توام		چگونه فاسق باشم شرابخوار توام
بیا بیا که تو راز زمانه می دانی		بپوش راز دل من که رازدار توام
چو آفتاب رخ تو بتافت بر رخ من		گمان فتاد رخم را که هم عذار توام
شمرد مرغ دلم حلقه‌های دام تو را		از آن خویش شمارم که در شمار توام
اگر چه در چه پستم نه سربلند توام		وگر چه اشتر مستم نه در قطار توام
میان خون دل پرخون بگفت خاک تو را		اگر چه غرقه خونم نه در تغار توام
اگر چه مال ندارم نه دستمال توام		اگر چه کار ندارم نه مست کار توام
برآی مفخر آفاق شمس تبریزی		که عاشق رخ پرنور شمس وار توام

به غم فرونروم باز سوی یار روم		در آن بهشت و گلستان و سبزه زار روم
ز برگ ریز خزان فراق سیر شدم		به گلشن ابد و سرو پایدار روم
من از شمار بشر نیستم وداع وداع		به نقل و مجلس و سغراق بی‌شمار روم
نمی‌شکیبد ماهی ز آب من چه کنم		چو آب سجده کنان سوی جویبار روم
به عاقبت غم عشقم کشان کشان ببرد		همان به‌ست که اکنون به اختیار روم
ز داد عشق بود کار و بار سلطانان		به عشق درنروم در کدام کار روم
شنیده‌ام که امیر بتان به صید شده‌ست		اگر چه لاغرم سوی مرغزار روم
چو شیر عشق فرستد سگان خود به شکار		به عشق دل به دهان سگ شکار روم
چو بر براق سعادت کنون سوار شدم		به سوی سنجق سلطان کامیار روم
جهان عشق به زیر لوای سلطانی است		چو از رعیت عشقم بدان دیار روم
منم که در نظرم خوار گشت جان و جهان		بدان جهان و بدان جان بی‌غبار روم
غبار تن نبود ماه جان بود آن جا		سزد سزد که بر آن چرخ برق وار روم
اگر کلیم حلیمم بدان درخت شوم		وگر خلیل جلیلم در آن شرار روم
خموش کی هلدم تشنگی این یاران		مگر که از بر یاران به یار غار روم
جوار مفخر آفاق شمس تبریزی		بهشت عدن بود هم در آن جوار روم

مرا اگر تو نخواهی منت به جان خواهم		وگر درم نگشایی مقیم درگاهم
چو ماهیم که بیفکند موج بیرونش		به غیر آب نباشد پناه و دلخواهم
کجا روم به سر خویش کی دلی دارم		من و تن و دل من سایه شهنشاهم
به توست بیخودیم گر خراب و سرمستم		به توست آگهی من اگر من آگاهم
نه دلربام تویی گر مرا دلی باقی است		نه کهربام تویی گر مثل پر کاهم
نه از حلاوت حلوای بی‌حد لب توست		که چون کلیچه فتاده کنون در افواهم
ز هر دو عالم پهلوی خود تهی کردم		چو هی نشسته به پهلوی لام اللهم
ز جاه و سلطنت و سروری نیندیشم		بس است دولت عشق تو منصب و جاهم
چو قل هو الله مجموع غرق تنزیهم		نه چون مشبهیان سرنگون اشباهم
اگر تتار غمت خشم و ترکیی آرد		به عشق و صبر کمربسته همچو خرگاهم
اگر چه کاهل و بی‌گاه خیز قافله‌ام		به سوی توست سفرهای گاه و بی‌گاهم
برآ چو ماه تمام و تمام این تو بگو		که زیر عقده هجرت بمانده چون ماهم

اگر چه شرط نهادیم و امتحان کردیم		ز شرط‌ها بگذشتیم و رایگان کردیم
اگر چه یک طرف از آسمان زمینی شد		نه پاره پاره زمین را هم آسمان کردیم
اگر چه بام بلندست آسمان مگریز		چه غم خوری ز بلندی چو نردبان کردیم
پرت دهیم که چون تیر بر فلک بپری		اگر ز غم تن بیچاره را کمان کردیم
اگر چه جان مدد جسم شد کثیفی یافت		لطافتش بنمودیم و باز جان کردیم
اگر تو دیوی ما دیو را فرشته کنیم		وگر تو گرگی ما گرگ را شبان کردیم
تو ماهیی که به بحر عسل بخواهی تاخت		هزار بارت از آن شهد در دهان کردیم
اگر چه مرغ ضعیفی بجوی شاخ بلند		بر این درخت سعادت که آشیان کردیم
بگیر ملک دو عالم که مالک الملکیم		بیا به بزم که شمشیر در میان کردیم
هزار ذره از این قطب آفتابی یافت		بسا قراضه قلبی که ماش کان کردیم
بسا یخی بفسرده کز آفتاب کرم		فسردگیش ببردیم و خوش روان کردیم
گر آب روح مکدر شد اندر این گرداب		ز سیل‌ها و مددهاش خوش عنان کردیم
چرا شکفته نباشی چو برگ می لرزی		چه ناامیدی از ما که را زیان کردیم
بسا دلی که چو برگ درخت می لرزید		به آخرش بگزیدیم و باغبان کردیم
الست گفتیم از غیب و تو بلی گفتی		چه شد بلی تو چون غیب را عیان کردیم
پنیر صدق بگیر و به باغ روح بیا		که ما بلی تو را باغ و بوستان کردیم
خموش باش که تا سر به سر زبان گردی		زبان نبود زبان تو ما زبان کردیم

چه روز باشد کاین جسم و رسم بنوردیم		میان مجلس جان حلقه حلقه می گردیم
همی‌خوریم می جان به حضرت سلطان		چنانک بی‌لب و ساغر نخست می خوردیم
خراب و مست به ساقی جان همی‌گوییم		برآر دست که ما دست‌ها برآوردیم
بیار نقل که ما نقل کرده‌ایم این سو		بیار باده احمر که زار و رخ زردیم
بکن سلام که تسلیم ابتلای توییم		بپرس گرم که افسرده دم سردیم
جوابمان دهد آن ساقیم که نوش خورید		که ما به نورفشانی چو مه جوامردیم
تو ملک کدکن وهب لی بگو سلیمان وار		که ما به منع عطا مور را نیازردیم
ز هجر و فرقت ما درد و غم بسی دیدیم		درآی در بر ما ما دوای هر دردیم
دل آر خسته به خار جفا و گل بستان		چه تحفه آری ماورد را که ما وردیم
اگر ز مونس و جفتان خود جدا ماندی		بیا که در کرم و حسن لطف ما فردیم
اگر تو کار نکردی و مفلسی از خیر		بیا که کار چو تو صد هزار ما کردیم
بیار اشک چو مشتاق و گرد را بنشان		که روی ماه نبینیم تا در این گردیم
خمش گزاف مینداز مهره اندر طاس		به ما گذار که ما اوستاد این نردیم

اگر زمین و فلک را پر از سلام کنیم		وگر سگان تو را فرش سیم خام کنیم
وگر همای تو را هر سحر که می آید		ز جان و دیده و دل حلقه‌های دام کنیم
وگر هزار دل پاک را به هر سر راه		به دست نامه پرخون به تو پیام کنیم
وگر چو نقره و زر پاک و خالص از پی تو		میان آتش تو منزل و مقام کنیم
به ذات پاک منزه که بعد این همه کار		به هر طرف نگرانیم تا کدام کنیم
قرار عاقبت کار هم بر این افتاد		که خویش را همه حیران و خیره نام کنیم
و آنگهی که رسد باده‌های حیرانان		ز شیشه خانه دل صد هزار جام کنیم
چو سیمبر به صفا تنگمان به بر گیرد		فلک که کره تند است ماش رام کنیم
چو مغز روح از آن باده‌ها به جوش آید		چهار حد جهان را به تک دو گام کنیم
ز شمس تبریز انگشتری چو بستانیم		هزار خسرو تمغاج را غلام کنیم

به حق آنک بخواندی مرا ز گوشه بام		اشارتی که بکردی به سر به جای سلام
به حق آنک گشادی کمر که می نروم		که شد قمر کمرت را چو من کمینه غلام
به حق آنک نداند دل خیال اندیش		مثال‌های خیال مرا به وقت پیام
به حق آنک به فراش گفته‌ای که بروب		ز چند گنده بغل خانه را برای کرام
به حق آنک گزیدی دو لب که جام بگیر		بنوش جام رها کن حدیث پخته و خام
به حق آنک تو را دیدم و قلم افتاد		ز دست عشق نویسم به پیش تو ناکام
به حق آنک گمان‌های بد فرستی تو		به هدهدی که بخواهی که جان ببر زین دام
به حق حلقه رندان که باده می نوشند		به پیش خلق هویدا میان روز صیام
هزار شیشه شکستند و روزه شان نشکست		از آنک شیشه گر عشق ساخته‌ست آن جام
به ماه روزه جهودانه می مخور تو به شب		بیا به بزم محمد مدام نوش مدام
میان گفت بدم من که سست خندیدی		که ای سلیم دل آخر کشیده دار لگام
بگفتمش چو دهان مرا نمی‌دوزی		بدوز گوش کسی را که نیست یار تمام
به حق آنک حلال است خون من بر تو		که بر عدو سخنم را حرام دار حرام
خیال من ز ملاقات شمس تبریزی		هزار صورت بیند عجب پی اعلام

به جان عشق که از بهر عشق دانه و دام		که عزم صد سفرستم ز روم تا سوی شام
نمی‌خورم به حلال و حرام من سوگند		به جان عشق که بالاست از حلال و حرام
به جان عشق که از جان جان لطیفتر است		که عاشقان را عشق است هم شراب و طعام
فتاده ولوله در شهر از ضمیر حسود		که بازگشت فلان کس ز دوست دشمن کام
نه عشق آتش و جان من است سامندر		نه عشق کوره و نقد من است زر تمام
نه عشق ساقی و مخمور اوست جان شب و روز		نه آن شراب ازل را شده‌ست جسمم جام
نهاده بر کف جامی بر من آمد عشق		که ای هزار چو من عشق را غلام غلام
هزار رمز به هم گفته جان من با عشق		در آن رموز نگنجیده نظم حرف و کلام
بیار باده خامی که خالی است وطن		که عاشق زر پخته ز عشق باشد خام
ورای وهم حریفی کنیم خوش با عشق		نه عقل گنجد آن جا نه زحمت اجسام
چو گم کنیم من و عشق خویشتن در می		بیاید آن شه تبریز شمس دین که سلام

سماع چیست ز پنهانیان دل پیغام		دل غریب بیابد ز نامه شان آرام
شکفته گردد از این باد شاخه‌های خرد		گشاده گردد از این زخمه در وجود مسام
سحر رسد ز ندای خروس روحانی		ظفر رسد ز صدای نقاره بهرام
عصیر جان به خم جسم تیر می انداخت		چو دف شنید برآرد کفی نشان قوام
حلاوتی عجبی در بدن پدید آید		که از نی و لب مطرب شکر رسید به کام
هزار کزدم غم را کنون ببین کشته		هزار دور فرح بین میان ما بی‌جام
فسون رقیه کزدم نویس عید رسید		که هست رقیه کزدم به کوی عشق مدام
ز هر طرف بجهد بی‌قرار یعقوبی		که بوی پیرهن یوسفی بیافت مشام
چو جان ما ز نفخت است فیه من روحی		روا بود که نفختش بود شراب و طعام
چو حشر جمله خلایق به نفخ خواهد بود		ز ذوق زمزمه بجهند مردگان ز منام
که خاک بر سر جان کسی که افسرده‌ست		اثر نگیرد از آن نفخ و کم بود ز اعدام
تن و دلی که بنوشید از این رحیق حلال		بر آتش غم هجران حرام گشت حرام
جمال صورت غیبی ز وصف بیرون است		هزار دیده روشن به وام خواه به وام
درون توست یکی مه کز آسمان خورشید		ندا همی‌کندش کای منت غلام غلام
ز جیب خویش بجو مه چو موسی عمران		نگر به روزن خویش و بگو سلام سلام
سماع گرم کن و خاطر خران کم جو		که جان جان سماعی و رونق ایام
زبان خود بفروشم هزار گوش خرم		که رفت بر سر منبر خطیب شهدکلام

به گوش من برسانید هجر تلخ پیام		که خواب شیرین بر عاشقان شده‌ست حرام
بکرد بر خور و بر خواب چارتکبیری		هر آن کسی که بر او کرد عشق نیم سلام
به من نگر که بدیدم هزار آزادی		چو عشق را دل و جانم کنیزک است و غلام
عظیم نور قدیم است عشق پیش خواص		اگر چه صورت و شهوت بود به پیش عوام
دلم چو زخم نیابد رود که توبه کند		مخند بر من و بر خود کدام توبه کدام
زهی گناه که کفر است توبه کردن از او		نه پس طریق گریز و نه پیش جای مقام
به چار مذهب خونش حلال و ریختنی		از آنک عشق نریزد به غیر خون کرام
بکش مرا که چو کشتی به عشق زنده شدم		خموش کردم و مردم تمام گشت کلام

به گرد تو چو نگردم به گرد خود گردم		به گرد غصه و اندوه و بخت بد گردم
چو نیم مست من از خواب برجهم به صبوح		به گرد ساقی خود طالب مدد گردم
به گرد لقمه معدود خلق گردانند		به گرد خالق و بر نقد بی‌عدد گردم
قوام عالم محدود چون ز بی‌حدی است		مگیر عیب اگر من برون ز حد گردم
کسی که او لحد سینه را چو باغی کرد		روا نداشت که من بسته لحد گردم
لحد چه باشد در آسمان نگنجد جان		ز پنج و شش گذرم زود بر احد گردم
اگر چه آینه روشنم ز بیم غبار		روا بود که دو سه روز بر نمد گردم
اگر گلی بده‌ام زین بهار باغ شوم		وگر یکی بده‌ام زین وصال صد گردم
میان صورت‌ها این حسد بود ناچار		ولی چو آینه گشتم بر حسد گردم
من از طویله این حرف می روم به چرا		ستور بسته نیم از چه بر وتد گردم

بیار باده که اندر خمار خمارم		خدا گرفت مرا زان چنین گرفتارم
بیار جام شرابی که رشک خورشید است		به جان عشق که از غیر عشق بیزارم
بیار آنک اگر جان بخوانمش حیف است		بدان سبب که ز جان دردهای سر دارم
بیار آنک نگنجد در این دهان نامش		که می شکافد از او شقه‌های گفتارم
بیار آنک چو او نیست گولم و نادان		چو با ویم ملک گربزان و طرارم
بیار آنک دمی کز سرم شود خالی		سیاه و تیره شوم گوییا ز کفارم
بیار آنک رهاند از این بیار و میار		بیار زود و مگو دفع کز کجا آرم
بیار و بازرهان سقف آسمان‌ها را		شب دراز ز دود و فغان بسیارم
بیار آنک پس مرگ من هم از خاکم		به شکر و گفت درآرد مثال نجارم
بیار می که امین میم مثال قدح		که هر چه در شکمم رفت پاک بسپارم
نجار گفت پس مرگ کاشکی قومم		گشاده دیده بدندی ز ذوق اسرارم
به استخوان و به خونم نظر نکردندی		به روح شاه عزیزم اگر به تن خوارم
چه نردبان که تراشیده‌ام من نجار		به بام هفتم گردون رسید رفتارم
مسیح وار شدم من خرم بماند به زیر		نه در غم خرم و نی به گوش خروارم
بلیس وار ز آدم مبین تو آب و گلی		ببین که در پس گل صد هزار گلزارم
طلوع کرد از این لحم شمس تبریزی		که آفتابم و سر زین وحل برون آرم
غلط مشو چو وحل در رویم دیگربار		که برقرارم و زین روی پوش در عارم
به هر صبوح درآیم به کوری کوران		برای کور طلوع و غروب نگذارم

به گوشه‌ای بروم گوش آن قدح گیرم		که عاشق قدح و درد و خصم تدبیرم
خوش است گوشه و یا گوشه گشته‌ای چون من		به هر چه باشد از این دو چو شهد و چون شیرم
چو آب و روغن با هر کی مرغ آبی نیست		که زهره طالعم و شکر سکرتأثیرم
ز حلق من آن خواهم که شکر سکر کند		دگر همه به تو بخشیدم ای بک و میرم
روم سری بنهم کان سری است باده جان		که خفته به سر پراحتیال و تزویرم

زهی حلاوت پنهان در این خلای شکم		مثال چنگ بود آدمی نه بیش و نه کم
چنانک گر شکم چنگ پر شود مثلا		نه ناله آید از آن چنگ پر نه زیر و نه بم
اگر ز روزه بسوزد دماغ و اشکم تو		ز سوز ناله برآید ز سینه‌ات هر دم
هزار پرده بسوزی به هر دمی زان سوز		هزار پایه برآری به همت و به قدم
شکم تهی شو و می نال همچو نی به نیاز		شکم تهی شو و اسرار گو به سان قلم
چو پر شود شکمت در زمان حشر آرد		به جای عقل تو شیطان به جای کعبه صنم
چو روزه داری اخلاق خوب جمع شوند		به پیش تو چو غلامان و چاکران و حشم
به روزه باش که آن خاتم سلیمان است		مده به دیو تو خاتم مزن تو ملک به هم
وگر ز کف تو شد ملک و لشکرت بگریخت		فرازآید لشکرت بر فراز علم
رسید مایده از آسمان به اهل صیام		به اهتمام دعاهای عیسی مریم
به روزه خوان کرم را تو منتظر می باش		از آنک خوان کرم به ز شوربای کلم

خوشی خوشی تو ولی من هزار چندانم		به خواب دوش که را دیده‌ام نمی‌دانم
ز خوشدلی و طرب در جهان نمی‌گنجم		ولی ز چشم جهان همچو روح پنهانم
درخت اگر نبدی پا به گل مرا جستی		کز این شکوفه و گل حسرت گلستانم
همیشه دامن شادی کشیدمی سوی خویش		کشد کنون کف شادی به خویش دامانم
ز بامداد کسی غلملیج می کندم		گزاف نیست که من ناشتاب خندانم
ترانه‌ها ز من آموزد این نفس زهره		هزار زهره غلام دماغ سکرانم
شکرلبی لب ما را به گاه شیرین کرد		که غرقه گشت شکر اندر آب دندانم
صلا که قامت چون سرو او صلا درداد		که من نماز شما را لطیف ارکانم
صلا که فاتحه قفل‌های بسته منم		بدان چو فاتحه تان در نماز می خوانم
به دار ملک ملاحت لبش چو غماز است		که بنگرید نصیب مرا که دربانم
چنانک پیش جنونم عقول حیرانند		من از فسردگی این عقول حیرانم
فسرده ماند یخی که به زیر سایه بود		ندید شعشعه آفتاب رخشانم
تبسم خوش خورشید هر یخی که بدید		سبال مالد و گوید که آب حیوانم
بیار ناطق کلی بگو تو باقی را		ز گفتنم برهان من خموش برهانم

به کوی عشق تو من نامدم که بازروم		چگونه قبله گذارم چو در نماز روم
بجز که کور نخواهد که من به هیچ سبب		به سوی ظلمت از آن شمع صدطراز روم
کدام عقل روا بیند این که من تشنه		به غیر حضرت آن بحر بی‌نیاز روم
براق عشق گزیدم که تا به دور ابد		به سوی طره هندو به ترک تاز روم
شب چو باز و بط روز را بسوزد پر		چو در سحر به مناجات او به راز روم
چو چشم بند قضا راه چشم بسته کند		به بوی عنبریش چشم‌ها فرازروم
به خاک پای خداوند شمس تبریزی		که چون شدم ز وی از دست سرفراز روم

ببسته است پری نهانیی پایم		ز بند اوست که من در میان غوغایم
ز کوه قافم من که غریب اطرافم		به صورتم چو کبوتر به خلق عنقایم
کبوترم چو شود صید چنگ باز اجل		از آن سپس پر عنقای روح بگشایم
ز آفتاب خرد گر چه پشت من گرم است		برای سایه نشینان چو خیمه برپایم
چو ابن وقت بود دامن پدر گیرد		چه صوفیم که به سودای دی و فردایم
مرا چو پرده درآویختی بر این درگاه		هم از برای برآویختن نمی‌شایم
ز لطف توست که از جغدیم برآوردی		چو طوطیان ز کف تو شکر همی‌خایم
اگر ز جود کف تو به بحر راه برم		تمام گوهر هستی خویش بنمایم
شکار درک نیم من ورای ادارکم		به پای وهم نیم من درازپهنایم
سخن به جای بمان خویش بین کجایی تو		مرا بجوی همان جا که من همان جایم

اگر چه ما نه خروس و نه ماکیان داریم		ز بیضه سر کن و بنگر که ما کیان داریم
به آفتاب حقایق به هر سحر گوییم		تو جمله جانی و ما از تو نیم جان داریم
گر از صفات تو نتوان نشان نمود ولی		ز بی‌نشانی اوصاف او نشان داریم
دل چو شبنم ما را به بحر بازرسان		که دم به دم ز غریبی دو صد زیان داریم
چو یوسف از کف گرگان دریده پیرهنم		ولی ز همت یعقوب پاسبان داریم
به دام تو که همه دام‌ها زبون ویند		که هر قدم ز قدم دام امتحان داریم
ولیک بندگشا هر دم آن کند با ما		که مادر و پدر و عم مگر که آن داریم
بنوش کردن زهر این چه جرات است مگر		ز کان فضل تو تریاق بی‌کران داریم
به خرج کردن این نقد عمر مبتشریم		ز عمربخش مگر عمر جاودان داریم
نگیرد آینه زنگار هیچ اگر گیرد		ز عین زنگ بدان روی دیدمان داریم
یقین بنشکند آن نردبان وگر شکند		ز عین رخنه اشکست نردبان داریم
رهین روز چرایی چو شب کند روزی		مکان بهل که مکانی ز لامکان داریم
بهار حله دریدی ز رشک و زرد شدی		اگر بدیش خبر کاین چنین خزان داریم
دهان پر است و خموشم که تا بگویی تو		کز آن لب شکرینت شکرفشان داریم

بیار مطرب بر ما کریم باش کریم		به کوی خسته دلانی رحیم باش رحیم
دلم چو آتش چون در دمی شود زنده		چو دل مباش مسافر مقیم باش مقیم
بیامد آتش و بر راه عاشقان بنشست		که ای مسافر این ره یتیم باش یتیم
ندا رسید به آتش که بر همه عشاق		چو شعله‌های خلیلی نعیم باش نعیم
گلیم از آب چو خواهی که تا برون آری		به زیر پای عزیزان گلیم باش گلیم
چو بایدت که تو را بحر دایه وار بود		مثال دانه در رو یتیم باش یتیم
درست و راست شد ای دل که در هوا دل را		درست راست نیاید دو نیم باش دو نیم
الف مباش ز ابجد که سرکشی دارد		مباش بی دو سر تو چو جیم باش چو جیم

فضول گشته‌ام امروز جنگ می‌جویم		منوش نکته مستان که یاوه می‌گویم
تنا بسوز چو هیزم که از تو سیر شدم		دلا برو تو ز پیشم تو را نمی‌جویم
لگن نهاد خیالش به چشمه چشمم		بهانه کرد کز این آب جامه می‌شویم
بگفتمش که به خونابه جامه چون شویی		بگفت خون همه زان سوست و من از این سویم
به سوی تو همه خون است و سوی من همه آب		نه قبطیم که در این نیل موسوی خویم

بر آن شده‌ست دلم کآتشی بگیرانم		که هر کی او نمرد پیش تو بمیرانم
کمان عشق بدرم که تا بداند عقل		که بی‌نظیرم و سلطان بی‌نظیرانم
که رفت در نظر تو که بی‌نظیر نشد		مقام گنج شده‌ست این نهاد ویرانم
من از کجا و مباهات سلطنت ز کجا		فقیر فقرم و افتاده فقیرانم
من آن کسم که تو نامم نهی نمی‌دانم		چو من اسیر توام پس امیر میرانم
جز از اسیری و میری مقام دیگر هست		چو من فنا شوم از هر دو کس نفیرانم
چو شب بیاید میر و اسیر محو شوند		اسیر هیچ نداند که از اسیرانم
به خواب شب گرو آمد امیری میران		چو عشق هیچ نخسبد ز عشق گیرانم
به آفتاب نگر پادشاه یک روزه‌ست		همی‌گدازد مه منیر کز وزیرانم
منم که پخته عشقم نه خام و خام طمع		خدای کرد خمیری از آن خمیرانم
خمیرکرده یزدان کجا بماند خام		خمیرمایه پذیرم نه از فطیرانم
فطیر چون کند او فاطرالسموات است		چو اختران سماوات از منیرانم
تو چند نام نهی خویش را خمش می باش		که کودکی است که گویی که من ز پیرانم

اگر به عقل و کفایت پی جنون باشم		میان حلقه عشاق ذوفنون باشم
منم به عشق سلیمان زبان من آصف		چرا ببسته هر داروی فسون باشم
خلیل وار نپیچم سر خود از کعبه		مقیم کعبه شوم کعبه را ستون باشم
هزار رستم دستان به گرد ما نرسد		به دست نفس مخنث چرا زبون باشم
به دست گیرم آن ذوالفقار پرخون را		شهید عشقم و اندر میان خون باشم
در این بساط منم عندلیب الرحمان		مجوی حد و کنارم ز حد برون باشم
مرا به عشق بپرورد شمس تبریزی		ز روح قدس ز کروبیان فزون باشم

می گریزد از ما و ما قوامش داریم		زن زنانش آریم کش کشانش آریم
می دود آن زیبا بر گل و سوسن‌ها		گو بیا ما را بین ما از آن گلزاریم
می کند دلداری وان همه طراری		حق آن طره او که همه طراریم
دام دل بگشاییم بوسه زو برباییم		تا نپندارد که ما تهی گفتاریم
هوش ما چون اختر یار ما خورشیدی		زین سبب هر صبحی کشته آن یاریم
گر بگوید فردا از غرور و سودا		نقد را نگذاریم پا بر این افشاریم
بحر او پرمرجان مشرب محتاجان		تا بود در تن جان ما بر این اقراریم
هر چه تو فرمایی عقل و دین افزایی		هین بفرما که ما بنده و اشکاریم
ای لبانت شکر گیسوانت عنبر		وی از آن شیرینتر که همی‌پنداریم
ساربان آهسته بهر هر دلخسته		کن مدارا آخر کاندر این قطاریم
اندر این بیشه ستان رحم کن بر مستان		گر نی ما چون شیریم هم نی چون کفتاریم
هین خمش کان مه رو وان مه نازک خو		سر بپوشد چون ما کاشف اسراریم
با همو گوید سر خالق هر مخبر		ما هنوز از خامی سخت ناهمواریم

گه چرخ زنان همچون فلکم		گه بال زنان همچون ملکم
چرخم پی حق رقصم پی حق		من زان ویم نی مشترکم
چون دید مرا بخرید مرا		آن کان نمک زان بانمکم
شیر است یقین در بیشه جان		بدرید یقین انبان شکم
آن کو به قضا داده‌ست رضا		قاضی کندش روزی ملکم
یأجوج منم مأجوج منم		حد نیست مرا هر چند یکم
بربند دهان در باغ درآ		تا کم نکنی خط‌های چکم

تلخی نکند شیرین ذقنم		خالی نکند از می دهنم
عریان کندم هر صبحدمی		گوید که بیا من جامه کنم
در خانه جهد مهلت ندهد		او بس نکند پس من چه کنم
از ساغر او گیج است سرم		از دیدن او جان است تنم
تنگ است بر او هر هفت فلک		چون می رود او در پیرهنم
از شیره او من شیردلم		در عربده‌اش شیرین سخنم
می گفت که تو در چنگ منی		من ساختمت چونت نزنم
من چنگ توام بر هر رگ من		تو زخمه زنی من تن تننم
حاصل تو ز من دل برنکنی		دل نیست مرا من خود چه کنم

تشنه خویش کن مده آبم		عاشق خویش کن ببر خوابم
تا شب و روز در نماز آیم		ای خیال خوش تو محرابم
گر خیال تو در فنا یابم		در زمان سوی مرگ بشتابم
بر امید خیال گوهر تو		جاذب هر مسی چو قلابم
بر امید مسبب الاسباب		رهزن کاروان اسبابم
رحمتی آر و پادشاهی کن		کاین فراق تو بر نمی‌تابم
زان همی‌گردم و همی‌نالم		که بر آب حیات دولابم
زان چو روزن گشاده‌ام دل و چشم		که تویی آفتاب و مهتابم
آن زمانی که نام تو شنوم		مست گردند نام و القابم
آن زمانی که آتش تو رسد		بجهد این دل چو سیمابم
بس کن از گفت کز غبار سخن		خود سخن بخش را نمی‌یابم

کون خر را نظام دین گفتم		پشک را عنبر ثمین گفتم
اندر این آخرجهان ز گزاف		بس چمن نام هر چمین گفتم
طوق بر گردن کپی بستم		نام اعلا بر اسفلین گفتم
عجز خواهید روح را که ز عجز		صفت روح بهر طین گفتم
حلیه آدم و خلیفه حق		بهر ابلیس و هر لعین گفتم
زاغ را بلبل چمن خواندم		خار را سرو و یاسمین گفتم
دیو را جبرئیل کردم نام		ژاژ را حجت مبین گفتم
ای دریغا که کان نفرین را		از طمع چند آفرین گفتم
از خری بود آن نبد ز خرد		که خر ماده را تکین گفتم
توبه کردم از این خطا گفتن		همه عمرم بس ار همین گفتم

آمدم باز تا چنان گردم		که چو خورشید جمله جان گردم
سر خم رحیق بگشایم		سرده بزم سرخوشان گردم
عشرت اکنون علم به صحرا زد		من چو فکرت چرا نهان گردم
باغ خلد است جان من تا من		قره العین باغبان گردم
برنگردم به گرد خود چون قطب		گرد قطبان چو آسمان گردم
چون شبم روز گشت ای سلطان		فارغ از بام و پاسبان گردم
کان زرم نیم زر محدود		که پی سنگ امتحان گردم
تن زن از هی هی شبانانه		پادشاهم چرا شبان گردم

آتشی از تو در دهان دارم		لیک صد مهر بر زبان دارم
دو جهان را کند یکی لقمه		شعله‌هایی که در نهان دارم
گر جهان جملگی فنا گردد		بی‌جهان ملک صد جهان دارم
کاروان‌ها که بار آن شکر است		من ز مصر عدم روان دارم
من ز مستی عشق بی‌خبرم		که از آن سود یا زیان دارم
چشم تن بود درفشان از عشق		تا کنون جان درفشان دارم
بند خانه نیم که چون عیسی		خانه بر چارم آسمان دارم
شکر آن را که جان دهد تن را		گر بشد جان جان جان دارم
آنچ داده‌ست شمس تبریزی		ز من آن جو که من همان دارم

در طریقت دو صد کمین دارم		لیک صد چشم خرده بین دارم
این نشان‌ها که بر رخم پیداست		دانک از شاه همنشین دارم
آن یکی گنج کز جهان بیش است		در دل و جان خود دفین دارم
ظلمت شک جای من بادا		گر از آن رو سر یقین دارم
من نهانی ز جبرئیل امین		جبرئیل دگر امین دارم
نقش چین مر مرا چه کار آید		چونک بر رخ ز عشق چین دارم
اسپ اقبال را ببرم پی		زانک بر پشت عشق زین دارم
پای دار است جان من در عشق		چونک پاهای آهنین دارم
از دمم بوی باغ می آید		کز درون باغ و یاسمین دارم
از فرح پایم از زمین دور است		چونک در لامکان زمین دارم
رو به تبریز شرح این بطلب		زانک من این ز شمس دین دارم

تا به جان مست عشق آن یارم		سرده باده‌های انوارم
هر دمی گر نه جان نو دهدم		ای دل از جان خویش بیزارم
گرد آن مه چو چرخ می گردم		پس دگر چیست در زمین کارم
بر سر کارگاه خوبی بود		سوزنش کرده‌ست چون تارم
سوزنم چنگ شد از او در تار		تا به آواز زیر می زارم
تا من این کارگاه عالم را		کو حجاب حق است بردارم
تا بسوزم حجاب غفلت و خواب		ز آتش چشم‌های بیدارم
تا بیابم ز شمس تبریزی		صحت این ضمیر بیمارم

همتم شد بلند و تدبیرم		جز به پیش تو من نمی‌میرم
تو دهانم گرفته‌ای که خموش		تو دهان گیر و من جهان گیرم
زان ز عالم ربوده‌ام حلقه		که به دست توست زنجیرم
پیر ما را ز سر جوان کرده‌ست		لاجرم هم جوان و هم پیرم
چون گشاد من از کمان تو است		راست رو خصم دوز چون تیرم
با گشادت چه جای تیر و کمان		هر دو را بشکنم بنپذیرم
دیدن غیر تو نفاق بود		من نه مرد نفاق و تزویرم
با من آمیختی چو شکر و شیر		چون شکر در گداز از آن شیرم
طاقتم طاق شد ز جفتی خویش		درمیفکن دگر به تأخیرم
درد تأخیر چون برآرد دود		بررود تا اثیر تأثیرم

در وصالت چه را بیاموزم		در فراقت چه را بیاموزم
یا تو با درد من بیامیزی		یا من از تو دوا بیاموزم
می گریزی ز من که نادانم		یا بیامیزی یا بیاموزم
پیش از این ناز و خشم می کردم		تا من از تو جدا بیاموزم
چون خدا با تو است در شب و روز		بعد از این از خدا بیاموزم
در فراقت سزای خود دیدم		چون بدیدم سزا بیاموزم
خاک پای تو را به دست آرم		تا از او کیمیا بیاموزم
آفتاب تو را شوم ذره		معنی والضحی بیاموزم
کهربای تو را شوم کاهی		جذبه کهربا بیاموزم
از دو عالم دو دیده بردوزم		این من از مصطفی بیاموزم
سر مازاغ و ماطغی را من		جز از او از کجا بیاموزم
در هوایش طواف سازم تا		چون فلک در هوا بیاموزم
بند هستی فروگشادم تا		همچو مه بی‌قبا بیاموزم
همچو ماهی زره ز خود سازم		تا به بحر آشنا بیاموزم
همچو دل خون خورم که تا چون دل		سیر بی‌دست و پا بیاموزم
در وفا نیست کس تمام استاد		پس وفا از وفا بیاموزم
ختمش این شد که خوش لقای منی		از تو خوش خوش لقا بیاموزم

اه چه بی‌رنگ و بی‌نشان که منم		کی ببینم مرا چنان که منم
گفتی اسرار در میان آور		کو میان اندر این میان که منم
کی شود این روان من ساکن		این چنین ساکن روان که منم
بحر من غرقه گشت هم در خویش		بوالعجب بحر بی‌کران که منم
این جهان و آن جهان مرا مطلب		کاین دو گم شد در آن جهان که منم
فارغ از سودم و زیان چو عدم		طرفه بی‌سود و بی‌زیان که منم
گفتم ای جان تو عین مایی گفت		عین چه بود در این عیان که منم
گفتم آنی بگفت‌های خموش		در زبان نامده‌ست آن که منم
گفتم اندر زبان چو درنامد		اینت گویای بی‌زبان که منم
می شدم در فنا چو مه بی‌پا		اینت بی‌پای پادوان که منم
بانگ آمد چه می دوی بنگر		در چنین ظاهر نهان که منم
شمس تبریز را چو دیدم من		نادره بحر و گنج و کان که منم

به خدایی که در ازل بوده‌ست		حی و دانا و قادر و قیوم
نور او شمع‌های عشق فروخت		تا بشد صد هزار سر معلوم
از یکی حکم او جهان پر شد		عاشق و عشق و حاکم و محکوم
در طلسمات شمس تبریزی		گشت گنج عجایبش مکتوم
که از آن دم که تو سفر کردی		از حلاوت جدا شدیم چو موم
همه شب همچو شمع می سوزیم		ز آتشش جفت وز انگبین محروم
در فراق جمال او ما را		جسم ویران و جان در او چون بوم
آن عنان را بدین طرف برتاب		زفت کن پیل عیش را خرطوم
بی‌حضورت سماع نیست حلال		همچو شیطان طرب شده مرحوم
یک غزل بی‌تو هیچ گفته نشد		تا رسید آن مشرفه مفهوم
بس به ذوق سماع نامه تو		غزلی پنج شش بشد منظوم
شام ما از تو صبح روشن باد		ای به تو فخر شام و ارمن و روم

ما همه از الست همدستیم		عاقبت شکر بازپیوستیم
ما همه همدلیم و همراهیم		جمله از یک شراب سرمستیم
ما ز کونین عشق بگزیدیم		جز که آن عشق هیچ نپرستیم
چند تلخی کشید جان ز فراق		عاقبت از فراق وارستیم
آفتابی درآمد از روزن		کرد ما را بلند اگر پستیم
آفتابا مکش ز ما دامن		نی که بر دامن تو بنشستیم
از شعاع تو است اگر لعلیم		از تو هستیم ما اگر هستیم
پیش تو ذره وار رقصانیم		از هوای تو بند بشکستیم

آمدستیم تا چنان گردیم		که چو خورشید جمله جان گردیم
مونس و یار غمگنان باشیم		گل و گلزار خاکیان گردیم
چند کس را نییم خاص چو زر		بر همه همچو بحر و کان گردیم
جان نماییم جسم عالم را		قره العین دیدگان گردیم
چون زمین نیستیم یغماگاه		ایمن و خوش چو آسمان گردیم
هر کی ترسان بود چو ترسایان		همچو ایمان بر او امان گردیم
هین خمش کن از آن هم افزونیم		که بر الفاظ و بر زبان گردیم

ما که باده ز دست یار خوریم		کی چو اشتر گیاه و خار خوریم
ایمنیم از خمار مرگ ایرا		می باقی بی‌خمار خوریم
جام مردان بیار تا کامروز		بی‌محابا و مردوار خوریم
به دم ناشمرده زنده شویم		اندر آن دم که بی‌شمار خوریم
ساقیا پای دار تا ز کفت		می سرجوش پایدار خوریم
پی این شیر مست می پوییم		تا کباب از دل شکار خوریم
زان دیاریم کز حدث پاک است		روزی پاک از آن دیار خوریم
نه چو کرکس اسیر مرداریم		نه چو لک لک ز حرص مار خوریم

ناله بلبل بهار کنیم		تا بدان بلبلان شکار کنیم
کار او ناز و کار ما لابه است		گر ننالیم پس چه کار کنیم
در گلستان رویم و گل چینیم		بر سر عاشقان نثار کنیم
اندرآییم مست در بازار		همه را مست و بی‌قرار کنیم
سیم با یار خوش عذار خوریم		خدمت چشم پرخمار کنیم
کس نداند خدای داند و بس		عیش‌هایی که با نگار کنیم
تو اگر رازدار ما باشی		راز را با تو آشکار کنیم
می گریزند خلق از تاتار		خدمت خالق تبار کنیم
بار کردند اشتران بگریز		رختمان نیست ما چه بار کنیم
خلق خیزان کنند و ما بر بام		اشتر مردمان شمار کنیم

عاشق روی جان فزای توییم		رحمتی کن که در هوای توییم
تو به رخسار آفتابی و مه		ما همه ذره در هوای توییم
تا تو زین پرده روی بنمایی		منتظر بر در سرای توییم
ای که ما در میان مجلس انس		بیخود از شربت لقای توییم
خیره چون دشمنان مکش ما را		کآخر ای دوست آشنای توییم
تو رضا می دهی به کشتن ما		ما همه بنده رضای توییم
گر چه با خاتم سلیمانیم		ای پری زاده خاک پای توییم
شمس تبریز جان جان‌هایی		ما همه بنده و گدای توییم

خیز تا فتنه‌ای برانگیزیم		یک زمان از زمانه بگریزیم
بر بساط نشاط بنشینیم		همه از پیش خویش برخیزیم
جز حریف ظریف نگزینیم		با کسان خسان نیامیزیم
غم بیهوده در جهان نخوریم		می آسوده در قدح ریزیم
ما گرفتار شادی و طربیم		نه گرفتار زهد و پرهیزیم
گر ستیزه کند فلک با ما		بر مرادش رویم و نستیزیم
چون نداریم هیچ دست آویز		چند با هر کسی درآویزیم
عیش باقی است شمس تبریزی		مست جاوید شاه تبریزیم

تو چه دانی که ما چه مرغانیم		هر نفس زیر لب چه می خوانیم
چون به دست آورد کسی ما را		ما گهی گنج گاه ویرانیم
چرخ از بهر ماست در گردش		زان سبب همچو چرخ گردانیم
کی بمانیم اندر این خانه		چون در این خانه جمله مهمانیم
گر به صورت گدای این کوییم		به صفت بین که ما چه سلطانیم
چونک فردا شهیم در همه مصر		چه غم امروز اگر به زندانیم
تا در این صورتیم از کس ما		هم نرنجیم و هم نرنجانیم
شمس تبریز چونک شد مهمان		صد هزاران هزار چندانیم

چند قبا بر قد دل دوختم		چند چراغ خرد افروختم
پیر فلک را که قراریش نیست		گردش بس بوالعجب آموختم
گنج کرم آمد مهمان من		وام فقیران ز کرم توختم
حاصل از این سه سخنم بیش نیست		سوختم و سوختم و سوختم
بر مثل شمعم من پاکباز		ریختم آن دخل که اندوختم
بس که بسی نکته عیسی جان		در دل و در گوش خر اسپوختم
بس که اذا تم دنا نقصه		تا بنگوید صنم شوخ تم

ای دل صافی دم ثابت قدم		جئت لکی تنذر خیر الامم
سر ننهی جز به اشارات دل		بر ورق عشق ازل چون قلم
از طرب باد تو و داد تو		رقص کنانیم چو شقه علم
رقص کنان خواجه کجا می روی		سوی گشایشگه عرصه عدم
خواجه کدامین عدم است این بگو		گوش قدم داند حرف قدم
عشق غریب است و زبانش غریب		همچو غریب عربی در عجم
خیز که آورده امت قصه‌ای		بشنو از بنده نه بیش و نه کم
بشنو این حرف غریبانه را		قصه غریب آمد و گوینده هم
از رخ آن یوسف شد قعر چاه		روشن و فرخنده چو باغ ارم
قصر شد آن حبس و در او باغ و راغ		جنت و ایوان شد و صفه حرم
همچو کلوخی که در آب افکنی		باز شود آب در آن دم ز هم
همچو شب ابر که خورشید صبح		ناگه سر برزند از چاه غم
همچو شرابی که عرب خورد و گفت		صل علی دنتها و ارتسم
از طرب این حبس به خواری و نقص		می نگرد بر فلک محتشم
ای خرد از رشک دهانم مگیر		قد شهد الله و عد النعم
گر چه درخت آب نهان می خورد		بان علی شعبته ما کتم
هر چه بدزدید زمین ز آسمان		فصل بهاران بدهد دم به دم
گر شبه دزدیده‌ای وگر گهر		ور علم افراشتی وگر قلم
رفت شب و روز تو اینک رسید		سوف یری النائم ماذا احتلم

آمد سرمست سحر دلبرم		بیخود و بنشست به مجلس برم
گرم شد و عربده آغاز کرد		گفت که تو نقشی و من آزرم
تو به دو پر می پری و من به صد		تو ز دو کس من ز دو صد خوشترم
گر چه فروتر بنشستم ز لطف		من ز حریفان به دو سر برترم
یک قدحم بیست چو جام شماست		تا همه دانند که من دیگرم
ساغر من تا لب و باقی به نیم		جان و دلم زفت و به تن لاغرم
صورت من ناید در چشم سر		زان که از این سر نیم و زان سرم
من پنهان در دل و دل هم نهان		زانک در این هر دو صدف گوهرم
گر قدحی بیشتر از من خوری		من دو سبو بیشتر از تو خورم
گر به دو صد کوه چو بز بردوی		من که و بز را دو شکم بردرم
چون بدوم مه نبود همتکم		چون بجهم چرخ بود چنبرم
چون ببرم دست به سوی سلاح		دشنه خورشید بود خنجرم
خشک نماید بر تو این غزل		چون نشدی تر ز نم کوثرم
کور نه‌ام لیک مرا کیمیاست		این درم قلب از آن می خرم
جزو و کلم یار مرا درخور است		نی خوردم غم و نه من غم خورم

شد ز غمت خانهٔ سودا دلم		در طلبت رفت به هر جا دلم
در طلب زهرهْ رُخِ ماه رو		می‌نگرد جانب بالا دلم
فرش غمش گشتم و آخر ز بخت		رفت بر این سقف مصفا دلم
آه که امروز دلم را چه شد؟ 		دوش چه گفته است کسی با دلم؟ 
از طلب گوهر گویای عشق		موج زند موج چو دریا دلم
روز شد و چادر شب می‌دَرَد		در پی آن عیش و تماشا دلم
از دل تو در دل من نکته‌هاست		آه چه ره است از دل تو تا دلم
گر نکنی بر دل من رحمتی		وای دلم وای دلم وا دلم
ای تبریز از هوس شمس دین		چند رود سوی ثریا دلم

چند گهی فاتحه خوانت کنم		از پس آن شاه جهانت کنم
پیر شدی در غم ما باک نیست		پیر بیا تا که جوانت کنم
هیچ غم جان مخور ار جان برفت		بگلر لشکرگه جانت کنم
آنچ محال است تصور دهم		وجه محالیش بیانت کنم
ره دهمت تا به اصول اصول		راه چه باشد که چنانت کنم
گر چه کلیمی همه در اعتراض		کشف کنم خضر زمانت کنم

بار دگر جانب یار آمدیم		خیره نگر سوی نگار آمدیم
بر سر و رو سجده کنان جمله راه		تا سر آن گنج چو مار آمدیم
نافهٔ آهو چو بزد بر دماغ		دامْ گرفتیم و شکار آمدیم
دامِ بشر لایق آن صید نیست		پس تو بگو ما به چه کار آمدیم
پارْ دل پاره رفوی تو دید		بر طمع دولت پار آمدیم
ای همه هستی مکن از ما کنار		زانک ز هستی به کنار آمدیم
همچو ستاره سوی شیطان کفر		نفط زنانیم و شرار آمدیم
همچو ابابیل سوی پیل گبر		سنگ زنانیم و دمار آمدیم
باز چو بینیم رخ عاشقان		با طبق سیم نثار آمدیم

ما به تماشای تو بازآمدیم		جانب دریای تو بازآمدیم
سیل غمت خانهٔ دل را بِبُرد		زود به صحرای تو بازآمدیم
چون سَرِ ما مطبخ سودای توست		بر سَرِ سودای تو بازآمدیم
از سَرِ چه صد رسن انداختی		تا سوی بالای تو بازآمدیم
نالهٔ سرنای تو در جان رسید		در پِیِ سرنای تو بازآمدیم

گر تو کنی روی ترش زحمت از این جا ببرم		گر تو میی من قدحم ور ترشی من کبرم
عبس وجها سندی کان سناه مددی		کل هوی یهویه ذاک جمیل و کرم
زنده نباشد دل من گر به مهش دل ندهم		عقل ندارد سر من گر ز نباتش نچرم
مبسمه بلبلنی عابسه زلزلنی		ما شطه شیبنی غیبته الف هرم
گر کژی آرم سوی او همچو کمان تیر خورم		ور هنر آرم سوی او عرضه کنم بی‌هنرم
بارحتی فکرته هیجنی قلقلنی		قمت اطوف سکرا مغتنما حول حرم
گر پی رایش نروم باد گسسته رگ من		ور سوی بحرش نروم باد شکسته گهرم
ظلت به مقتنیا مرتزقا مجتنیا		نخله خلد نبتت وسط ریاض و ارم
چونک شکارش نشوم خواجه یقین دان که سگم		چون پی اسپش ندوم خواجه یقین دان که خرم
کنت ثقیلا کسلا خففنی جذبته		نمت علی قارعه عاصفنی سیل عرم
گفتم بسته‌ست دلم گفت منم قفل گشا		گفتم کشتی تو مرا گفت من از تو بترم
رو سخن کار مگو کز همه آزاد شدم		رو سخن خار مگو چون همه گل می سپرم

منم آن بنده مخلص که از آن روز که زادم		دل و جان را ز تو دیدم دل و جان را به تو دادم
کتب العشق بانی بهوی العاشق اعلم		فالیه نتراجع و الیه نتحاکم
چو شراب تو بنوشم چو شراب تو بجوشم		چو قبای تو بپوشم ملکم شاه قبادم
قمر الحسن اتانی و الی الوصل دعانی		و رعانی و سقانی هو فی الفضل مقدم
ز میانم چو گزیدی کمر مهر تو بستم		چو بدیدم کرم تو به کرم دست گشادم
نصر العشق اجیبوا و الی الوصل انیبوا		طلع البدر فطیبوا قدم الحب و انعم
چه کنم نام و نشان را چو ز تو گم نشود کس		چه کنم سیم و درم را چو در این گنج فتادم
لمع العشق توالی و علی الصبر تعالی		طمس البدر هلالا خضع القلب و اسلم
چو تویی شادی و عیدم چه نکوبخت و سعیدم		دل خود بر تو نهادم به خدا نیک نهادم
خدعونی نهبونی اخذونی غلبونی		وعدونی کذبونی فالی من اتظلم
نه بدرم نه بدوزم نه بسازم نه بسوزم		نه اسیر شب و روزم نه گرفتار کسادم
ملک الشرق تشرق و علی الروح تعلق		غسق النفس تفرق ربض الکفر تهدم
چه کساد آید آن را که خریدار تو باشی		چو فزودی تو بهایم که کند طمع مزادم
نفس العشق عتادی و عمیدی و عمادی		فمن العشق تدثر و من العشق تختم
روش زاهد و عابد همگی ترک مراد است		بنما ترک چه گویم چو تویی جمله مرادم
لک یا عشق وجودی و رکوعی و سجودی		لک بخلی لک جودی و لک الدهر منظم
چو مرا دیو ربودی طربم یاد تو بودی		تو چنانم بربودی که بشد یاد ز یادم
الف الدهر بعادی جرح البعد فؤادی		فقد النوم وسادی و سعاداتی نوم
به صفت کشتی نوحم که به باد تو روانم		چو مرا باد تو دادی مده ای دوست به بادم
فاری الشمل تفرق و اری الستر تمزق		و اری السقف تخرق و اری الموج تلاطم
من اگر کشتی نوحم چه عجب چون همه روحم		من اگر فتح و فتوحم چه عجب شاه نژادم
و اری البدر تکور و اری النجم تکدر		و اری البحر تسجر و اری الهلک تفاقم
چو به بحر تو درآیم به مزاج آب حیاتم		چو فتم جانب ساحل حجرم سنگ و جمادم
فقد اهدانی ربی و اتی الجد بحبی		نهض الحب لطبی و تدارک و ترحم
به خدا باز سپیدم که به شاه است امیدم		سوی مردار چه گردم نه چو زاغم نه چو خادم
نزل العشق بداری معه کاس عقاری		هو معراج سواری و علی السطح کسلم
چو بسازیم چو عیدم چو بسوزیم چو عودم		ز تو گریم ز تو خندم ز تو غمگین ز تو شادم
بک احیی و اموت بک امسک و افوت		بک فی الدهر سکوت بک قلبی یتکلم
چو ز تبریز بتابد مه شمس الحق والدین		بفروزد ز مه او فلک جهد و جهادم

انا فتحنا بابکم لا تهجروا اصحابکم		لا تیئسوا من غابکم لا تدنسوا اثوابکم
الحمد لله الذی من علینا بالثنا		فی ظل دین مسند لا تغلقوا ابوابکم
یا اولیا لا تحزنوا اربحتکم لا تغبنوا		اشجعتکم لا تجبنوا لا تحقروا القابکم
یا رب اشرح صدرنا یا رب ارفع قدرنا		یا رب اظهر بدرنا لا تعبدوا اربابکم
ما لی اله غیره نال البرا یا خیره		طاب الموافی سیره لا تخسرو اعقابکم
بوی دل آید از سخن دل حاصل آید از سخن		تا مقبل آید از سخن لا تهتکوا جلبابکم

رحت انا من بینکم غبت کذا من عینکم		لا تغفلوا عن حینکم لا تهدموا دارینکم
اخواننا اخواننا ان الزمان خاننا		لا تنسؤا هجراننا لا تهدموا دارینکم
قد فاتنا اعمارنا و استنسیت اخبارنا		و استثقلت اوزارنا لا تهدموا دارینکم
استوثقوا ادیانکم و استغنموا اخوانکم		و استعشقوا ایمانکم لا تهدموا دارینکم

اتیناکم اتیناکم فحیونا نحییکم		و لو لاکم و لقیاکم لما کنا بودایکم
دخلنا دارکم سکری فشکرا ربنا شکرا		ذکرتم عهدنا ذکرا و نادانا منادیکم
خرجنا من قری الوادی دخلنا القصر یا حادی		توافیتم بمیعادی و باح الراح ساقیکم
فاخف القصر لا تبدی و من یسئلک لا تهدی		فانت الغوث و المجدی اذا ناجی مناجیکم
و تسقینا و تشفینا و مثل السر تخفینا		و هذا کله فضل فانا لا نکافیکم

اقبل الساقی علینا حاملا کاس المدام		فاشربوا من کاس خلد و اترکوا کل الطعام
اشبعوا من غیر اکل و اسمعوا من غیر اذن		و انطقوا من غیر حرف و اسکتوا تم الکلام
ایها العشاق طیبوا و اسکروا من کأسنا		و ارکبوا ظهر المعالی و ادخلوا بین الزحام
انهضوا نادی المنادی الصلا این الرجال		جاء کم نادی القیامه فی الهوی نعم القیام
اشربوا سقیا لکم ثم اطربوا غنما لکم		ان هذا یوم عید عیدوا بعد الصیام
وافقونا وافقونا فی طریق الاتحاد		انما نحن کنهر فرقوه و السلام
یا ندیمی سل سبیلا نحو عین السلسبیل		قم لنا نفتح جنانا من جنان یا غلام

قد رجعنا قد رجعنا جائیا من طورکم		انظرونا انظرونا نقتبس من نورکم
کل من یرجو وجودا یغتنم من جودکم		کل من ارداه عسر نال من میسورکم
لیس یشقی بالرزایا من یکن محفوظکم		لا یبالی بالبرایا خاضعی منصورکم
حارت ابصار البرایا فی بدیهیاتکم		من یلاقی من یسوق الخیل فی مستورکم
لیس یهدی قلبنا الا نسیم منکم		لیس یجلی طرفنا الا بقربی دورکم

ظننتم ایا عذال ان قد عدلتم		تظنون ان الحق فیما عذلتم
و ما ضاء ذاک البدر الا لاهله		و غادرکم انواره فضللتم
فما مل من ذاق الصبابه و الهوی		و انکم ما ذقتم فمللتم
و ان ذقتموا ما ذقتموه بحقها		و لا مشرب العشاق یوما وصلتم

فان وفق الله الکریم وصالکم		و عاین روحی حسنکم و جمالکم
تصدقت بالروح العزیز لشکرها		فبالله ارحموا ذلی و عشقی فما لکم
الی کم اقاسی هجرکم و فراقکم		الی کم اؤانس طیفکم و خیالکم
تناقص صبری بازدیاد ملالکم		فیالیتنی افننی کصبری ملالکم
عمی العین من تذکارها حرکاتکم		و غنجاتها ویلاکم و دلالکم
رآنی الهوی یوما الاعب غفلتی		فصاح علینا صیحه العشق والکم
لقد جاء من تبریز روح مجسم		الا فانثروا فی حب نعلیه ما لکم

علی اهل نجد الثنا و سلام		و عیشتنا فی غیرهم لحرام
فضیلته للفاضلین بصیره		ملاحته للعاشقین قوام
بصیره اهل الله منه مکحل		و عشره اهل الحق فیه مدام
ایا ساکنیها من فضیله سیدی		لکم عیشه مرضیه و دوام
و لو لا حجاب العز ارخی ملیکنا		لکان علی باب الملیک زحام
ملیک اذا لاحت شعاشع خده		لا صبح حیا صخره و رخام
سقی الله وقتا انطقانا کلامه		ففی الروح من ذاک الکلام کلام
غدا آلفا قلبی یقوم لامره		وقدی من عذل العواذل لام

بیا بیا دلدار من دلدار من		درآ درآ در کار من در کار من
تویی تویی گلزار من گلزار من		بگو بگو اسرار من اسرار من
بیا بیا درویش من درویش من		مرو مرو از پیش من از پیش من
تویی تویی هم کیش من هم کیش من		تویی تویی هم خویش من هم خویش من
هر جا روم با من روی با من روی		هر منزلی محرم شوی محرم شوی
روز و شبم مونس تویی مونس تویی		دام مرا خوش آهویی خوش آهویی
ای شمع من بس روشنی بس روشنی		در خانه‌ام چون روزنی چون روزنی
تیر بلا چون دررسد چون دررسد		هم اسپری هم جوشنی هم جوشنی
صبر مرا برهم زدی برهم زدی		عقل مرا رهزن شدی رهزن شدی
دل را کجا پنهان کنم پنهان کنم		در دلبری تو بی‌حدی تو بی‌حدی
ای فخر من سلطان من سلطان من		فرمان ده و خاقان من خاقان من
چون سوی من میلی کنی میلی کنی		روشن شود چشمان من چشمان من
هر جا تویی جنت بود جنت بود		هر جا روی رحمت بود رحمت بود
چون سایه‌ها در چاشتگه در چاشتگه		فتح و ظفر پیشت دود پیشت دود
فضل خدا همراه تو همراه تو		امن و امان خرگاه تو خرگاه تو
بخشایش و حفظ خدا حفظ خدا		پیوسته در درگاه تو درگاه تو

دزدیده چون جان می روی اندر میان جان من		سرو خرامان منی ای رونق بستان من
چون می روی بی‌من مرو ای جان جان بی‌تن مرو		وز چشم من بیرون مشو ای شعله تابان من
هفت آسمان را بردرم وز هفت دریا بگذرم		چون دلبرانه بنگری در جان سرگردان من
تا آمدی اندر برم شد کفر و ایمان چاکرم		ای دیدن تو دین من وی روی تو ایمان من
بی‌پا و سر کردی مرا بی‌خواب و خور کردی مرا		سرمست و خندان اندرآ ای یوسف کنعان من
از لطف تو چو جان شدم وز خویشتن پنهان شدم		ای هست تو پنهان شده در هستی پنهان من
گل جامه در از دست تو ای چشم نرگس مست تو		ای شاخ‌ها آبست تو ای باغ بی‌پایان من
یک لحظه داغم می کشی یک دم به باغم می کشی		پیش چراغم می کشی تا وا شود چشمان من
ای جان پیش از جان‌ها وی کان پیش از کان‌ها		ای آن پیش از آن‌ها ای آن من ای آن من
منزلگه ما خاک نی گر تن بریزد باک نی		اندیشه‌ام افلاک نی ای وصل تو کیوان من
مر اهل کشتی را لحد در بحر باشد تا ابد		در آب حیوان مرگ کو ای بحر من عمان من
ای بوی تو در آه من وی آه تو همراه من		بر بوی شاهنشاه من شد رنگ و بو حیران من
جانم چو ذره در هوا چون شد ز هر ثقلی جدا		بی‌تو چرا باشد چرا ای اصل چار ارکان من
ای شه صلاح الدین من ره دان من ره بین من		ای فارغ از تمکین من ای برتر از امکان من

گر آخر آمد عشق تو گردد ز اول‌ها فزون		بنوشت توقیعت خدا کاخرون السابقون
زرین شده طغرای او ز انا فتحناهای او		سر کرده صورت‌های او از بحر جان آبگون
آدم دگربار آمده بر تخت دین تکیه زده		در سجده شکر آمده سرهای نحن الصافون
رستم که باشد در جهان در پیش صف عاشقان		شبدیز می رانند خوش هر روز در دریای خون
هر سو دو صد ببریده سر در بحر خون زان کر و فر		رقصان و خندان چون شکر ز انا الیه راجعون
گر سایه عاشق فتد بر کوه سنگین برجهد		نه چرخ صدق‌ها زند تو منکری نک آزمون
بر کوه زد اشراق او بشنو تو چاقاچاق او		خود کوه مسکین که بود آن جا که شد موسی زبون
خود پیش موسی آسمان باشد کمینه نردبان		کو آسمان کو ریسمان کو جان کو دنیای دون
تن را تو مشتی کاه دان در زیر او دریای جان		گر چه ز بیرون ذره‌ای صد آفتابی از درون
خورشیدی و زرین طبق دیگ تو را پخته است حق		مطلوب بودی در سبق طالب شدستی تو کنون
او پار کشتی کاشته امسال برگ افراشته		سر از زمین برداشته بر خویش می خواند فسون
جان مست گشت از کاس او ای شاد کاس و طاس او		طاسی که بهر سجده‌اش شد طشت گردون سرنگون
ای شمس تبریز از کرم ای رشک فردوس و ارم		تا چنگ اندر من زدی در عشق گشتم ارغنون

تا کی گریزی از اجل در ارغوان و ارغنون		نک کش کشانت می برند انا الیه راجعون
تا کی زنی بر خانه‌ها تو قفل با دندانه‌ها		تا چند چینی دانه‌ها دام اجل کردت زبون
شد اسب و زین نقره گین بر مرکب چوبین نشین		زین بر جنازه نه ببین دستان این دنیای دون
برکن قبا و پیرهن تسلیم شو اندر کفن		بیرون شو از باغ و چمن ساکن شو اندر خاک و خون
دزدیده چشمک می زدی همراز خوبان می شدی		دستک زنان می آمدی کو یک نشان ز آن‌ها کنون
ای کرده بر پاکان زنخ امروز بستندت زنخ		فرزند و اهل و خانه‌ات از خانه کردندت برون
کو عشرت شب‌های تو کو شکرین لب‌های تو		کو آن نفس کز زیرکی بر ماه می خواندی فسون
کو صرفه و استیزه‌ات بر نان و بر نان ریزه‌ات		کو طوق و کو آویزه‌ات ای در شکافی سرنگون
کو آن فضولی‌های تو کو آن ملولی‌های تو		کو آن نغولی‌های تو در فعل و مکر ای ذوفنون
این باغ من آن خان من این آن من آن آن من		ای هر منت هفتاد من اکنون کهی از تو فزون
کو آن دم دولت زدن بر این و آن سبلت زدن		کو حمله‌ها و مشت تو وان سرخ گشتن از جنون
هرگز شبی تا روز تو در توبه و در سوز تو		نابوده مهراندوز تو از خالق ریب المنون
امروز ضربت‌ها خوری وز رفته حسرت‌ها خوری		زان اعتقاد سرسری زان دین سست بی‌سکون
زان سست بودن در وفا بیگانه بودن با خدا		زان ماجرا با انبیا کاین چون بود ای خواجه چون
چون آینه باش ای عمو خوش بی‌زبان افسانه گو		زیرا که مستی کم شود چون ماجرا گردد شجون

ای عاشقان ای عاشقان هنگام کوچ است از جهان		در گوش جانم می رسد طبل رحیل از آسمان
نک ساربان برخاسته قطارها آراسته		از ما حلالی خواسته چه خفته‌اید ای کاروان
این بانگ‌ها از پیش و پس بانگ رحیل است و جرس		هر لحظه‌ای نفس و نفس سر می کشد در لامکان
زین شمع‌های سرنگون زین پرده‌های نیلگون		خلقی عجب آید برون تا غیب‌ها گردد عیان
زین چرخ دولابی تو را آمد گران خوابی تو را		فریاد از این عمر سبک زنهار از این خواب گران
ای دل سوی دلدار شو ای یار سوی یار شو		ای پاسبان بیدار شو خفته نشاید پاسبان
هر سوی شمع و مشعله هر سوی بانگ و مشغله		کامشب جهان حامله زاید جهان جاودان
تو گل بدی و دل شدی جاهل بدی عاقل شدی		آن کو کشیدت این چنین آن سو کشاند کش کشان
اندر کشاکش‌های او نوش است ناخوش‌های او		آب است آتش‌های او بر وی مکن رو را گران
در جان نشستن کار او توبه شکستن کار او		از حیله بسیار او این ذره‌ها لرزان دلان
ای ریش خند رخنه جه یعنی منم سالار ده		تا کی جهی گردن بنه ور نی کشندت چون کمان
تخم دغل می کاشتی افسوس‌ها می داشتی		حق را عدم پنداشتی اکنون ببین ای قلتبان
ای خر به کاه اولیتری دیگی سیاه اولیتری		در قعر چاه اولیتری ای ننگ خانه و خاندان
در من کسی دیگر بود کاین خشم‌ها از وی جهد		گر آب سوزانی کند ز آتش بود این را بدان
در کف ندارم سنگ من با کس ندارم جنگ من		با کس نگیرم تنگ من زیرا خوشم چون گلستان
پس خشم من زان سر بود وز عالم دیگر بود		این سو جهان آن سو جهان بنشسته من بر آستان
بر آستان آن کس بود کو ناطق اخرس بود		این رمز گفتی بس بود دیگر مگو درکش زبان

دلدار من در باغ دی می گشت و می گفت ای چمن		صد حور خوش داری ولی بنگر یکی داری چو من
گفتم صلای ماجرا ما را نمی‌پرسی چرا		گفتا که پرسش‌های ما بیرون ز گوش است و دهن
گفتم ز پرسش تو بحل باری اشارت را مهل		گفت از اشارت‌های دل هم جان بسوزد هم بدن
گفتم که چونی در سفر گفتا که چون باشد قمر		سیمین بر و زرین کمر چشم و چراغ مرد و زن
گشتن به گرد خود خطا الا جمال قطب را		او را روا باشد روا کو ره رو است اندر وطن
هم ساربان هم اشتران مستند از آن صاحب قران		ای ساربان منزل مکن جز بر در آن یار من
ای عشرت و ای ناز ما ای اصل و ای آغاز ما		آخر چه داند راز ما جان حسن یا بوالحسن
ای عشق تو در جان من چون آفتاب اندر حمل		وی صورتت در چشم من همچون عقیق اندر یمن
چون اولین و آخرین در حشر جمع آید یقین		از تو نباشد خوبتر در جمله آن انجمن
مجنون چو بیند مر تو را لیلی بر او کاسد شود		لیلی چو بیند مر تو را گردد چو مجنون ممتحن
در جست و جوی روی تو در پای گل بس خارها		ای یاس من گوید همی‌اندر فراقت یاسمن
گر آفتاب روی تو روزی ده ما نیستی		ذرات کونین از طمع کی باز کردندی دهن
حیوان چو قربانی بود جسمش ز جان فانی بود		پس شرحه‌های گوشتش زنده شود زین بابزن
آتش بگوید شرحه را سر حیاتات بقا		کای رسته از جان فنا بر جان بی‌آزار زن
نعره زنند آن شرحه‌ها یا لیت قومی یعلمون		گر نعره شان این سو رسد نی گبر ماند نی وثن
نی ترش ماند در دلی نی پای ماند در گلی		لبیک لبیک و بلی می گوی و می رو تا وطن
هست این سخن را باقیی در پرده مشتاقیی		پیدا شود گر ساقیی ما را کند بی‌خویشتن

بویی همی‌آید مرا مانا که باشد یار من		بر یاد من پیمود می آن باوفا خمار من
کی یاد من رفت از دلش ای در دل و جان منزلش		هر لحظه معجونی کند بهر دل بیمار من
خاصه کنون از جوش او زان جوش بی‌روپوش او		رحمت چو جیحون می رود در قلزم اسرار من
پرده‌ست بر احوال من این گفتی و این قال من		ای ننگ گلزار ضمیر از فکرت چون خار من
کو نعره‌ای یا بانگی اندرخور سودای من		کو آفتابی یا مهی ماننده انوار من
این را رها کن قیصری آمد ز روم اندر حبش		تا زنگ را برهم زند در بردن زنگار من
نظاره کن کز بام او هر لحظه‌ای پیغام او		از روزن دل می رسد در جان آتشخوار من
لاف وصالش چون زنم شرح جمالش چون کنم		کان طوطیان سر می کشند از دام این گفتار من
اندرخور گفتار من منگر به سوی یار من		سینای موسی را نگر در سینه افکار من
امشب در این گفتارها رمزی از آن اسرارها		در پیش بیداران نهد آن دولت بیدار من
آن پیل بی‌خواب ای عجب چون دید هندستان به شب		لیلی درآمد در طلب در جان مجنون وار من
امشب ز سیلاب دلم ویران شود آب و گلم		کآمد به میرابی دل سرچشمه انهار من
بر گوش من زد غره‌ای زان مست شد هر ذره‌ای		بانگ پریدن می رسد زان جعفر طیار من
یا رب به غیر این زبان جان را زبانی ده روان		در قطع و وصل وحدتت تا بسکلد زنار من
صبر از دل من برده‌ای مست و خرابم کرده‌ای		کو علم من کو حلم من کو عقل زیرکسار من
این را بپوشان ای پسر تا نشنود آن سیمبر		ای هر چه غیر داد او گر جان بود اغیار من
ای دلبر بی‌جفت من ای نامده در گفت من		این گفت را زیبی ببخش از زیور ای ستار من
ای طوطی هم خوان ما جز قند بی‌چونی مخا		نی عین گو و نی عرض نی نقش و نی آثار من
از کفر و از ایمان رهد جان و دلم آن سو رود		دوزخ بود گر غیر آن باشد فن و کردار من
ای طبله‌ام پرشکرت من طبل دیگر چون زنم		ای هر شکن از زلف تو صد نافه و عطار من
مهمانیم کن ای پسر این پرده می زن تا سحر		این است لوت و پوت من باغ و رز و دینار من
خفته دلم بیدار شد مست شبم هشیار شد		برقی بزد بر جان من زان ابر بامدرار من
در اولین و آخرین عشقی بننمود این چنین		ابصار عبرت دیده را ای عبره الابصار من
بس سنگ و بس گوهر شدم بس مؤمن و کافر شدم		گه پا شدم گه سر شدم در عودت و تکرار من
روزی برون آیم ز خود فارغ شوم از نیک و بد		گویم صفات آن صمد با نطق درانبار من
جانم نشد زین‌ها خنک یا ذا السماء و الحبک		ای گلرخ و گلزار من ای روضه و ازهار من
امشب چه باشد قرن‌ها ننشاند آن نار و لظی		من آب گشتم از حیا ساکن نشد این نار من
هر دم جوانتر می شوم وز خود نهانتر می شوم		همواره آنتر می شوم از دولت هموار من
چون جزو جانم کل شوم خار گلم هم گل شوم		گشتم سمعنا قل شوم در دوره دوار من
ای کف زنم مختل مشو وی مطربم کاهل مشو		روزی بخواهد عذر تو آن شاه باایثار من
روزی شوی سرمست او روزی ببوسی دست او		روزی پریشانی کنی در عشق چون دستار من
کرده‌ست امشب یاد او جان مرا فرهاد او		فریاد از این قانون نو کاسکست چنگش تار من
مجنون کی باشد پیش او لیلی بود دل ریش او		ناموس لیلییان برد لیلی خوش هنجار من
دست پدر گیر ای پسر با او وفا کن تا سحر		کامشب منم اندر شرر زان ابر آتشبار من
زان می حرام آمد که جان بی‌صبر گردد در زمان		نحس زحل ندهد رهش در دید مه دیدار من
جان گر همی‌لرزد از او صد لرزه را می ارزد او		کو دیده‌های موج جو در قلزم زخار من
من تا قیامت گویمش ای تاجدار پنج و شش		حیرت همی‌حیران شود در مبعث و انشار من
خواهی بگو خواهی مگو صبری ندارم من از او		ای روی او امسال من ای زلف جعدش پار من
خلقان ز مرگ اندر حذر پیشش مرا مردن شکر		ای عمر بی‌او مرگ من وی فخر بی‌او عار من
آه از مه مختل شده وز اختر کاهل شده		از عقده من فارغ شده بی‌دانش فوار من
بر قطب گردم ای صنم از اختران خلوت کنم		کو صبح مصبوحان من کو حلقه احرار من
پهلو بنه ای ذوالبیان با پهلوان کاهلان		بیزار گشتم زین زبان وز قطعه و اشعار من
جز شمس تبریزی مگو جز نصر و پیروزی مگو		جز عشق و دلسوزی مگو جز این مدان اقرار من

این کیست این این کیست این این یوسف ثانی است این		خضر است و الیاس این مگر یا آب حیوانی است این
این باغ روحانی است این یا بزم یزدانی است این		سرمه سپاهانی است این یا نور سبحانی است این
آن جان جان افزاست این یا جنت المأواست این		ساقی خوب ماست این یا باده جانی است این
تنگ شکر را ماند این سودای سر را ماند این		آن سیمبر را ماند این شادی و آسانی است این
امروز مستیم ای پدر توبه شکستیم ای پدر		از قحط رستیم ای پدر امسال ارزانی است این
ای مطرب داووددم آتش بزن در رخت غم		بردار بانگ زیر و بم کاین وقت سرخوانی است این
مست و پریشان توام موقوف فرمان توام		اسحاق قربان توام این عید قربانی است این
رستیم از خوف و رجا عشق از کجا شرم از کجا		ای خاک بر شرم و حیا هنگام پیشانی است این
گل‌های سرخ و زرد بین آشوب و بردابرد بین		در قعر دریا گرد بین موسی عمرانی است این
هر جسم را جان می کند جان را خدادان می کند		داور سلیمان می کند یا حکم دیوانی است این
ای عشق قلماشیت گو از عیش و خوش باشیت گو		کس می نداند حرف تو گویی که سریانی است این
خورشید رخشان می رسد مست و خرامان می رسد		با گوی و چوگان می رسد سلطان میدانی است این
هر جا یکی گویی بود در حکم چوگان می دود		چون گوی شو بی‌دست و پا هنگام وحدانی است این
گویی شوی بی‌دست و پا چوگان او پایت شود		در پیش سلطان می دوی کاین سیر ربانی است این
آن آب بازآمد به جو بر سنگ زن اکنون سبو		سجده کن و چیزی مگو کاین بزم سلطانی است این

این کیست این این کیست این هذا جنون العاشقین		از آسمان خوشتر شده در نور او روی زمین
بی‌هوشی جان‌هاست این یا گوهر کان‌هاست این		یا سرو بستان‌هاست این یا صورت روح الامین
سرمستی جان جهان معشوقه چشم و دهان		ویرانی کسب و دکان یغماجی تقوا و دین
خورشید و ماه از وی خجل گوهر نثار سنگ دل		کز بیم او پشمین شود هر لحظه کوه آهنین
خورشید اندر سایه‌اش افزون شده سرمایه‌اش		صد ماه اندر خرمنش چون نسر طایر دانه چین
بسم الله ای روح البقا بسم الله ای شیرین لقا		بسم الله ای شمس الضحا بسم الله ای عین الیقین
هین روی‌ها را تاب ده هین کشت دل را آب ده		نعلین برون کن برگذر بر تارک جان‌ها نشین
ای هوش ما از خود برو وی گوش ما مژده شنو		وی عقل ما سرمست شو وی چشم ما دولت ببین
ایوب را آمد نظر یعقوب را آمد پسر		خورشید شد جفت قمر در مجلس آ عشرت گزین
من کیسه‌ها می دوختم در حرص زر می سوختم		ترک گدارویی کنم چون گنج دیدم در کمین
ای شهسوار امر قل ای پیش عقلت نفس کل		چون کودکی کز کودکی وز جهل خاید آستین
چون بیندش صاحب نظر صدتو شود او را بصر		دستک زنان بالای سر گوید که یا نعم المعین
در سایه سدره نظر جبریل خو آمد بشر		درخورد او نبود دگر مهمانی عجل سمین
بر خوان حق ره یافت او با خاصگان دریافت او		بنهاده بر کف‌ها طبق بهر نثارش حور عین
این نامه اسرار جان تا چند خوانی بر چپان		این نامه می پرد عیان تا کف اصحاب الیمین

ای باغبان ای باغبان آمد خزان آمد خزان		بر شاخ و برگ از درد دل بنگر نشان بنگر نشان
ای باغبان هین گوش کن ناله درختان نوش کن		نوحه کنان از هر طرف صد بی‌زبان صد بی‌زبان
هرگز نباشد بی‌سبب گریان دو چشم و خشک لب		نبود کسی بی‌درد دل رخ زعفران رخ زعفران
حاصل درآمد زاغ غم در باغ و می کوبد قدم		پرسان به افسوس و ستم کو گلستان کو گلستان
کو سوسن و کو نسترن کو سرو و لاله و یاسمن		کو سبزپوشان چمن کو ارغوان کو ارغوان
کو میوه‌ها را دایگان کو شهد و شکر رایگان		خشک است از شیر روان هر شیردان هر شیردان
کو بلبل شیرین فنم کو فاخته کوکوزنم		طاووس خوب چون صنم کو طوطیان کو طوطیان
خورده چو آدم دانه‌ای افتاده از کاشانه‌ای		پریده تاج و حله شان زین افتنان زین افتنان
گلشن چو آدم مستضر هم نوحه گر هم منتظر		چون گفتشان لا تقنطوا ذو الامتنان ذو الامتنان
جمله درختان صف زده جامه سیه ماتم زده		بی‌برگ و زار و نوحه گر زان امتحان زان امتحان
ای لک لک و سالار ده آخر جوابی بازده		در قعر رفتی یا شدی بر آسمان بر آسمان
گفتند ای زاغ عدو آن آب بازآید به جو		عالم شود پررنگ و بو همچون جنان همچون جنان
ای زاغ بیهوده سخن سه ماه دیگر صبر کن		تا دررسد کوری تو عید جهان عید جهان
ز آواز اسرافیل ما روشن شود قندیل ما		زنده شویم از مردن آن مهر جان آن مهر جان
تا کی از این انکار و شک کان خوشی بین و نمک		بر چرخ پرخون مردمک بی نردبان بی نردبان
میرد خزان همچو دد بر گور او کوبی لگد		نک صبح دولت می دمد ای پاسبان ای پاسبان
صبحا جهان پرنور کن این هندوان را دور کن		مر دهر را محرور کن افسون بخوان افسون بخوان
ای آفتاب خوش عمل بازآ سوی برج حمل		نی یخ گذار و نی وحل عنبرفشان عنبرفشان
گلزار را پرخنده کن وان مردگان را زنده کن		مر حشر را تابنده کن هین العیان هین العیان
از حبس رسته دانه‌ها ما هم ز کنج خانه‌ها		آورده باغ از غیب‌ها صد ارمغان صد ارمغان
گلشن پر از شاهد شود هم پوستین کاسد شود		زاینده و والد شود دور زمان دور زمان
لک لک بیاید با یدک بر قصر عالی چون فلک		لک لک کنان کالملک لک یا مستعان یا مستعان
بلبل رسد بربط زنان وان فاخته کوکوکنان		مرغان دیگر مطرب بخت جوان بخت جوان
من زین قیامت حاملم گفت زبان را می هلم		می ناید اندیشه دلم اندر زبان اندر زبان
خاموش و بشنو ای پدر از باغ و مرغان نو خبر		پیکان پران آمده از لامکان از لامکان

هین دف بزن هین کف بزن کاقبال خواهی یافتن		مردانه باش و غم مخور ای غمگسار مرد و زن
قوت بده قوت ستان ای خواجه بازارگان		صرفه مکن صرفه مکن در سود مطلق گام زن
گر آب رو کمتر شود صد آب رو محکم شود		جان زنده گردد وارهد از ننگ گور و گورکن
امروز سرمست آمدی ناموس را برهم زدی		هین شعله زن ای شمع جان ای فارغ از ننگ لگن
درسوختم این دلق را رد و قبول خلق را		گو سرد شو این بوالعلا گو خشم گیر آن بوالحسن
گر تو مقامرزاده‌ای در صرفه چون افتاده‌ای		صرفه گری رسوا بود خاصه که با خوب ختن
صد جان فدای یار من او تاج من دستار من		جنت ز من غیرت برد گر درروم در گولخن
آن گولخن گلشن شود خاکسترش سوسن شود		چون خلق یار من شود کان می نگنجد در دهن
فرمان یار خود کنم خاموش باشم تن زنم		من چون رسن بازی کنم اندر هوای آن رسن

دلدار من در باغ دی می گشت و می گفت ای چمن		صد حور کش داری ولی بنگر یکی داری چو من
قدر لبم نشناختی با من دغاها باختی		اینک چنین بگداختی حیران فی هذا الزمن
ای فتنه‌ها انگیخته بر خلق آتش ریخته		وز آسمان آویخته بر هر دلی پنهان رسن
در بحر صاف پاک تو جمله جهان خاشاک تو		در بحر تو رقصان شده خاشاک نقش مرد و زن
خاشاک اگر گردان بود از موج جان از جا مرو		سرنای خود را گفته تو من دم زنم تو دم مزن
بس شمع‌ها افروختی بیرون ز سقف آسمان		بس نقش‌ها بنگاشتی بیرون ز شهر جان و تن
ای بی‌خیال روی تو جمله حقیقت‌ها خیال		ای بی‌تو جان اندر تنم چون مرده‌ای اندر کفن
بی‌نور نورافروز او ای چشم من چیزی مبین		بی‌جان جان انگیز او ای جان من رو جان مکن
گفتم صلای ماجرا ما را نمی‌پرسی چرا		گفتا که پرسش‌های ما بیرون ز گوش است و دهن
ای سایه معشوق را معشوق خود پنداشته		ای سال‌ها نشناخته تو خویش را از پیرهن
تا جان بااندازه‌ات بر جان بی‌اندازه زد		جانت نگنجد در بدن شمعت نگنجد در لگن

ای دل شکایت‌ها مکن تا نشنود دلدار من		ای دل نمی‌ترسی مگر از یار بی‌زنهار من
ای دل مرو در خون من در اشک چون جیحون من		نشنیده‌ای شب تا سحر آن ناله‌های زار من
یادت نمی‌آید که او می کرد روزی گفت گو		می گفت بس دیگر مکن اندیشه گلزار من
اندازه خود را بدان نامی مبر زین گلستان		این بس نباشد خود تو را کآگه شوی از خار من
گفتم امانم ده به جان خواهم که باشی این زمان		تو سرده و من سرگران ای ساقی خمار من
خندید و می گفت ای پسر آری ولیک از حد مبر		وانگه چنین می کرد سر کای مست و ای هشیار من
چون لطف دیدم رای او افتادم اندر پای او		گفتم نباشم در جهان گر تو نباشی یار من
گفتا مباش اندر جهان تا روی من بینی عیان		خواهی چنین گم شو چنان در نفی خود دان کار من
گفتم منم در دام تو چون گم شوم بی‌جام تو		بفروش یک جامم به جان وانگه ببین بازار من

ای یار من ای یار من ای یار بی‌زنهار من		ای دلبر و دلدار من ای محرم و غمخوار من
ای در زمین ما را قمر ای نیم شب ما را سحر		ای در خطر ما را سپر ای ابر شکربار من
خوش می روی در جان من خوش می کنی درمان من		ای دین و ای ایمان من ای بحر گوهردار من
ای شب روان را مشعله ای بی‌دلان را سلسله		ای قبله هر قافله ای قافله سالار من
هم رهزنی هم ره بری هم ماهی و هم مشتری		هم این سری هم آن سری هم گنج و استظهار من
چون یوسف پیغامبری آیی که خواهم مشتری		تا آتشی اندرزنی در مصر و در بازار من
هم موسیی بر طور من عیسی هر رنجور من		هم نور نور نور من هم احمد مختار من
هم مونس زندان من هم دولت خندان من		والله که صد چندان من بگذشته از بسیار من
گویی مرا برجه بگو گویم چه گویم پیش تو		گویی بیا حجت مجو ای بنده طرار من
گویم که گنجی شایگان گوید بلی نی رایگان		جان خواهم وانگه چه جان گویم سبک کن بار من
گر گنج خواهی سر بنه ور عشق خواهی جان بده		در صف درآ واپس مجه ای حیدر کرار من

در غیب پر این سو مپر ای طایر چالاک من		هم سوی پنهان خانه رو ای فکرت و ادراک من
عالم چه دارد جز دهل از عیدگاه عقل کل		گردون چه دارد جز که که از خرمن افلاک من
من زخم کردم بر دلت مرهم منه بر زخم من		من چاک کردم خرقه‌ات بخیه مزن بر چاک من
در من از این خوشتر نگر کآب حیاتم سر به سر		چندین گمان بد مبر ای خایف از اهلاک من
دریا نباشد قطره‌ای با ساحل دریای جان		شادی نیرزد حبه‌ای در همت غمناک من
خرگوش و کبک و آهوان باشد شکار خسروان		شیران نر بین سرنگون بربسته بر فتراک من
دل‌های شیران خون شده صحرا ز خون گلگون شده		مجنون کنان مجنون شده از شاهد لولاک من
گر کاهلی باری بیا درکش یکی جام خدا		کوه احد جنبان شود برپرد از محراک من
جامی که تفش می زند بر آسمان بی‌سند		دانی چه جوشش‌ها بود از جرعه‌اش بر خاک من
آن باده بر مغزت زند چشم و دلت روشن کند		وانگه ببینی گوهری در جسم چون خاشاک من
عالم چو مرغی خفته‌ای بر بیضه پرچوژه‌ای		زان بیضه یابد پرورش بال و پر املاک من
روزی که مرغ از یک لگد از روی بیضه برجهد		هفت آسمان فانی شود در نو بیضه پاک من
خری که او را نیست بن می گوید ای خاک کهن		دامن گشا گوهرستان کی دیده‌ای امساک من
در وهم ناید ذات من اندیشه‌ها شد مات من		جز احولی از احولی کی دم زند ز اشراک من
خامش که اندر خامشی غرقه تری در بی‌هشی		گر چه دهان خوش می شود زین حرف چون مسواک من

هذا رشاد الکافرین هذا جزاء الصابرین		هذا معاد الغابرین نعم الرجا نعم المعین
صد آفتاب از تو خجل او خوشه چین تو مشتعل		نعره زنان در سینه دل استدرکوا عین الیقین
از آسمان در هر غذا از علویان آید ندا		کای روح پاک مقتدا یا رحمة للعالمین
حبس حقایق را دری باغ شقایق را تری		هم از دقایق مخبری پیش از ظهور یوم دین
ای دل ز دیده دام کن دیده نداری وام کن		ای جان نفیر عام کن تا برجهی زین آب و طین
ای جان تو باری لمتری شیر جهاد اکبری		باید که صف‌ها بردری و آیی بر آن قلعه حصین
هان ای حبیب و ای محب بشنو صلا و فاستجب		گر گشت جانان محتجب جان می رود نیکوش بین
گفته‌ست جان ذوفنون چون غرقه شد در بحر خون		یا لیت قومی یعلمون که با کیانم همنشین
سیلم سوی دریا روم روحم سوی بالا روم		لعلم به گوهرها روم یا تاج باشم یا نگین
هر کس که یابد این رشد زان قند بی‌حد او چشد		مانند موسی برکشد از خاره او ماء معین
چون مست گشتم برجهم بر رخش دل زین برنهم		زیرا که مشتاق شهم آن ماه از مه‌ها مهین
گفتن رها کن ای پدر گفتن حجاب است از نظر		گر می خوری زان می بخور ور می گزینی زان گزین
الصمت اولی بالرصد فی النطق تهییج العدد		جاء المدد جاء المدد استنصروا یا مسلمین
مستفعلن مستفعلن یا سیدا یا اقربا		فی نشونا او مشینا من قربه العرق الوتین

آن شاخ خشک است و سیه‌هان ای صبا بر وی مزن		ای زندگی باغ‌ها وی رنگ بخش مرد و زن
هان ای صبای خوب خد اندر رکابت می رود		آب روان و سبزه‌ها وز هر طرف وجه الحسن
دریادلی و روشنی بر خشک و بر تر می زنی		او سخت خشک است و سیه بر وی مزن از بهر من
من خیره روتر آمدم بر جود تو راهی زدم		این کی تواند گفت گل با لاله یا سرو و سمن
ای باغ ساز و دست نی چون عقل فوق و پست نی		هستی چو نحل خانه کن یا جان معمار بدن
خواهی که معنی کش شوم رو صبر کن تا خوش شوم		رنجور بسته فن بود خاصه در این باریک فن

چندان بگردم گرد دل کز گردش بسیار من		نی تن کشاند بار من نی جان کند پیکار من
چندان طواف کان کنم چندان مصاف جان کنم		تا بگسلد یک بارگی هم پود من هم تار من
گر تو لجوجی سخت سر من هم لجوجم ای پسر		سر می نهد هر شیر نر در صبر پاافشار من
تن چون نگردد گرد جان با مشعل چون آسمان		ای نقطه خوبی و کش در جان چون پرگار من
تا آب باشد پیشوا گردان بود این آسیا		تو بی‌خبر گویی که بس که آرد شد خروار من
او فارغ است از کار تو وز گندم و خروار تو		تا آب هست او می تپد چون چرخ در اسرار من
غلبیرم اندر دست او در دست می گرداندم		غلبیر کردن کار او غلبیر بودن کار من
نی صدق ماند و نی ریا نی آب ماند و نی گیا		وانگه بگفتم هین بیا ای یار گل رخسار من
ای جان جان مست من ای جسته دوش از دست من		مشکن ببین اشکست من خیز ای سپه سالار من
ای جان خوش رفتار من می پیچ پیش یار من		تا گویدت دلدار من ای جان و ای جاندار من
مثل کلابه‌ست این تنم حق می تند چون تن زنم		تا چه گولم می کند او زین کلابه و تار من
پنهان بود تار و کشش پیدا کلابه و گردشش		گوید کلابه کی بود بی‌جذبه این پیکار من
تن چون عصابه جان چو سر کان هست پیچان گرد سر		هر پیچ بر پیچ دگر توتوست چون دستار من
ای شمس تبریزی طری گاهی عصابه گه سری		ترسم که تو پیچی کنی در مغلطه دیدار من

بخت نگار و چشم من هر دو نخسبد در زمن		ای نقش او شمع جهان ای چشم من او را لگن
چشم و دماغ از عشق تو بی‌خواب و خور پرورده شد		چون سرو و گل هر دو خورند از آب لطفت بی‌دهن
ای کار جان پاک از عبث روزی جان پاک از حدث		هر لحظه زاید صورتی در شهر جان بی‌مرد و زن
هر صورتی به از قمر شیرینتر از شهد و شکر		با صد هزاران کر و فر در خدمت معشوق من
حیران ملک در رویشان آب فلک در جویشان		ای دل چو اندر کویشان مست آمدی دستی بزن
زان ماه روی مه جبین شد چون فلک روی زمین		المستغاث ای مسلمین زین نقش‌های پرفتن

با آن سبک روحی گل وان لطف شه برگ سمن		چون او ببیند روی تو هر برگ او گردد سه من
ای گلشن تو زندگی وی زخم تو فرخندگی		وی بنده‌ات را بندگی بهتر ز ملک انجمن
گفتی که جان بخشم تو را نی نی بگو بکشم تو را		تا زنده‌ای باشم تو را چون شمع در گردن زدن
زاهد چه جوید رحم تو عاشق چه جوید زخم تو		آن مرده‌ای اندر قبا وین زنده‌ای اندر کفن
آن در خلاص جان دود وین عشق را قربان شود		آن سر نهد تا جان برد وین خصم جان خویشتن
ای تافته در جان من چون آفتاب اندر حمل		وی من ز تاب روی تو همچون عقیق اندر یمن

پوشیده چون جان می روی اندر میان جان من		سرو خرامان منی ای رونق بستان من
چون می روی بی‌من مرو ای جان جان بی‌تن مرو		وز چشم من بیرون مشو ای مشعله تابان من
هفت آسمان را بردرم وز هفت دریا بگذرم		چون دلبرانه بنگری در جان سرگردان من
تا آمدی اندر برم شد کفر و ایمان چاکرم		ای دیدن تو دین من وی روی تو ایمان من
بی پا و سر کردی مرا بی‌خواب و خور کردی مرا		در پیش یعقوب اندرآ ای یوسف کنعان من
از لطف تو چون جان شدم وز خویشتن پنهان شدم		ای هست تو پنهان شده در هستی پنهان من
گل جامه در از دست تو وی چشم نرگس مست تو		ای شاخه‌ها آبست تو وی باغ بی‌پایان من
یک لحظه داغم می کشی یک دم به باغم می کشی		پیش چراغم می کشی تا وا شود چشمان من
ای جان پیش از جان‌ها وی کان پیش از کان‌ها		ای آن بیش از آن‌ها ای آن من ای آن من
چون منزل ما خاک نیست گر تن بریزد باک نیست		اندیشه‌ام افلاک نیست ای وصل تو کیوان من
بر یاد روی ماه من باشد فغان و آه من		بر بوی شاهنشاه من هر لحظه‌ای حیران من
ای جان چو ذره در هوا تا شد ز خورشیدت جدا		بی تو چرا باشد چرا ای اصل چارارکان من
ای شه صلاح الدین من ره دان من ره بین من		ای فارغ از تمکین من ای برتر از امکان من

آن سو مرو این سو بیا ای گلبن خندان من		ای عقل عقل عقل من ای جان جان جان من
زین سو بگردان یک نظر بر کوی ما کن رهگذر		برجوش اندر نیشکر ای چشمه حیوان من
خواهم که شب تاری شود پنهان بیایم پیش تو		از روی تو روشن شود شب پیش رهبانان من
عشق تو را من کیستم از اشک خون ساقیستم		سغراق می چشمان من عصار می مژگان من
ز اشکم شرابت آورم وز دل کبابت آورم		این است تر و خشک من پیدا بود امکان من
دریای چشمم یک نفس خالی مباد از گوهرت		خالی مبادا یک زمان لعل خوشت از کان من
با این همه کو قند تو کو عهد و کو سوگند تو		چون بوریا بر می شکن ای یار خوش پیمان من
نک چشم من تر می زند نک روی من زر می زند		تا بر عقیقت برزند یک زر ز زرافشان من
بنوشته خطی بر رخت حق جددوا ایمانکم		زان چهره و خط خوشت هر دم فزون ایمان من
در سر به چشمم چشم تو گوید به وقت خشم تو		پنهان حدیثی کو شود از آتش پنهان من
گوید قوی کن دل مرم از خشم و ناز آن صنم		اول قدح دردی بخور وانگه ببین پایان من
بر هر گلی خاری بود بر گنج هم ماری بود		شیرین مراد تو بود تلخی و صبرت آن من
گفتم چو خواهی رنج من آن رنج باشد گنج من		من بوهریره آمدم رنج و غمت انبان من
پس دست در انبان کنم خواهنده را سلطان کنم		مر بدر را بدره دهم چون بدر شد مهمان من
هر چه دلم خواهد ز خور ز انبان برآرم بی‌خطر		تا سرخ گردد روی من سرسبز گردد خوان من
گفتا نکو رفت این سخن هشدار و انبان گم مکن		نیکو کلیدی یافتی ای معتمد دربان من
الصبر مفتاح الفرج الصبر معراج الدرج		الصیر تریاق الحرج ای ترک تازی خوان من
بس کن ز لاحول ای پسر چون دیو می غرد بتر		بس کردم از لاحول و شد لاحول گو شیطان من

ای بس که از آواز دش وامانده‌ام زین راه من		وی بس که از آواز قش گم کرده‌ام خرگاه من
کی وارهانی زین قشم کی وارهانی زین دشم		تا دررسم در دولتت در ماه و خرمنگاه من
هر چند شادم در سفر در دشت و در کوه و کمر		در عشقت ای خورشیدفر در گاه و در بی‌گاه من
لیکن گشاد راه کو دیدار و داد شاه کو		خاصه مرا که سوختم در آرزوی شاه من
تا کی خبرهای شما واجویم از باد صبا		تا کی خیال ماهتان جویم در آب چاه من
چون باغ صد ره سوختم باز از بهار آموختم		در هر دو حالت والهم در صنعت الله من

با آنک از پیوستگی من عشق گشتم عشق من		بیگانه می باشم چنین با عشق از دست فتن
از غایت پیوستگی بیگانه باشد کس بلی		این مشکلات ار حل شود دشمن نماند در زمن
بحری است از ما دور نی ظاهر نه و مستور نی		هم دم زدن دستور نی هم کفر از او خامش شدن
گفتن از او تشبیه شد خاموشیت تعطیل شد		این درد بی‌درمان بود فرج لنا یا ذا المنن
نقش جهان رنگ و بو هر دم مدد خواهد از او		هم بی‌خبر هم لقمه جو چون طفل بگشاده دهن
خفته‌ست و برجسته‌ست دل در جوش پیوسته‌ست دل		چون دیگ سربسته‌ست دل در آتشش کرده وطن
ای داده خاموشانه‌ای ما را تو از پیمانه‌ای		هر لحظه نوافسانه‌ای در خامشی شد نعره زن
در قهر او صد مرحمت در بخل او صد مکرمت		در جهل او صد معرفت در خامشی گویا چو ظن
الفاظ خاموشان تو بشنوده بی‌هوشان تو		خاموشم و جوشان تو مانند دریای عدن
لطفت خدایی می کند حاجت روایی می کند		وان کو جدایی می کند یا رب تو از بیخش بکن
ای خوشدلی و ناز ما ای اصل و ای آغاز ما		آخر چه داند راز ما عقل حسن یا بوالحسن
ای عشق تو بخریده ما وز غیر تو ببریده ما		ای جامه‌ها بدریده ما بر چاک ما بخیه مزن
ای خون عقلم ریخته صبر از دلم بگریخته		ای جان من آمیخته با جان هر صورت شکن
آن جا که شد عاشق تلف مرغی نپرد آن طرف		ور مرده یابد زان علف بیخود بدراند کفن

بر گرد گل می گشت دی نقش خیال یار من		گفتم درآ پرنور کن از شمع رخ اسرار من
ای از بهار روی تو سرسبز گشته عمر من		جان من و جان همه حیران شده در کار من
ای خسرو و سلطان من سلطان سلطانان من		ای آتشی انداخته در جان زیرکسار من
ای در فلک جان ملک در بحر تسبیح سمک		در هر جمال از تو نمک ای دیده و دیدار من
سردفتر هر سروری برهان هر پیغامبری		هم حاکمی هم داوری هم چاره ناچار من
خاکم شده گنجور زر از تابش خورشید تو		وز فر تو پرها دمد از فکرت طیار من
ای در کنار لطف تو من همچو چنگی بانوا		آهسته‌تر زن زخمه‌ها تا نگسلانی تار من
تا نوبهار رحمتت درتافت اندر باغ جان		یا خار در گل یاوه شد یا جمله گل شد خار من
از دولت دیدار تو وز نعمت بسیار تو		صد خوان زرین می نهد هر شب دل خون خوار من
هر شب خیال دلبرم دست آورد خارد سرم		تا برد آخر عاقبت دستار من دستار من
آن کم برآورد از عدم هر لحظه در گفت آردم		تا همچو در کرد از کرم گفتار من گفتار من

من دزد دیدم کو برد مال و متاع مردمان		این دزد ما خود دزد را چون می بدزدد از میان
خواهند از سلطان امان چون دزد افزونی کند		دزدی چو سلطان می کند پس از کجا خواهند امان
عشق است آن سلطان که او از جمله دزدان دل برد		تا پیش آن سرکش برد حق سرکشان را موکشان
عشق است آن دزدی که او از شحنگان دل می برد		در خدمت آن دزد بین تو شحنگان بی‌کران
آواز دادم دوش من کای خفتگان دزد آمده‌ست		دزدید او از چابکی در حین زبانم از دهان
گفتم ببندم دست او خود بست او دستان من		گفتم به زندانش کنم او می نگنجد در جهان
از لذت دزدی او هر پاسبان دزدی شده		از حیله و دستان او هر زیرکی گشته نهان
خلقی ببینی نیم شب جمع آمده کان دزد کو		او نیز می پرسد که کو آن دزد او خود در میان
ای مایه هر گفت و گو ای دشمن و ای دوست رو		ای هم حیات جاودان ای هم بلای ناگهان
ای رفته اندر خون دل ای دل تو را کرده بحل		بر من بزن زخم و مهل حقا نمی‌خواهم امان
سخته کمانی خوش بکش بر من بزن آن تیر خوش		ای من فدای تیر تو ای من غلام آن کمان
زخم تو در رگ‌های من جان است و جان افزای من		شمشیر تو بر نای من حیف است ای شاه جهان
کو حلق اسماعیل تا از خنجرت شکری کند		جرجیس کو کز زخم تو جانی سپارد هر زمان
شه شمس تبریزی مگر چون بازآید از سفر		یک چند بود اندر بشر شد همچو عنقا بی‌نشان

خوش می گریزی هر طرف از حلقه ما نی مکن		ای ماه برهم می زنی عهد ثریا نی مکن
تو روز پرنور و لهب ما در پی تو همچو شب		هر جا که منزل می کنی آییم آن جا نی مکن
ای آفتابی در حمل باغ از تو پوشیده حلل		بی تو بماند از عمل در زخم سرما نی مکن
ای آفتابت دایه‌ای ما در پیت چون سایه‌ای		ای دایه بی‌الطاف تو ماندیم تنها نی مکن

ای نور افلاک و زمین چشم و چراغ غیب بین		ای تو چنین و صد چنین مخدوم جانم شمس دین
تا غمزه‌ات خون ریز شد وان زلف عنبربیز شد		جان بنده تبریز شد مخدوم جانم شمس دین
خورشید جان همچون شفق در مکتب تو نوسبق		ای بنده‌ات خاصان حق مخدوم جانم شمس دین
ای بحر اقبال و شرف صد ماه و شاهت در کنف		برداشتم پیش تو کف مخدوم جانم شمس دین
ای هم ملوک و هم ملک در پیشت ای نور فلک		از همدگر مسکینترک مخدوم جانم شمس دین
مطلوب جمله جان‌ها جان را سوی اجلال‌ها		تو داده پر و بال‌ها مخدوم جانم شمس دین
دل را ز تو حالی دگر در سلطنت قالی دگر		تا پرد از بالی دگر مخدوم جانم شمس دین

کو خر من کو خر من پار بمرد آن خر من		شکر خدا را که خرم برد صداع از سر من
گاو اگر نیز رود تا برود غم نخورم		نیست ز گاو و شکمش بوی خوش عنبر من
گاو و خری گر برود باد ابد در دو جهان		دلبر من دلبر من دلبر من دلبر من
حلقه به گوش است خرم گوش خر و حلقه زر		حیف نگر حیف نگر وازر من وازر من
سر کشد و ره نرود ناز کند جو نخورد		جز تل سرگین نبود خدمت او بر در من
گاو بر این چرخ بر این گاو دگر زیر زمین		زین دو اگر من بجهم بخت بود چنبر من
رفتم بازار خران این سو و آن سو نگران		از خر و از بنده خر سیر شد این منظر من
گفت کسی چون خر تو مرد خری هست بخر		گفتم خاموش که خر بود به ره لنگر من

عشق تو آورد قدح پر ز بلای دل من		گفتم می می نخورم گفت برای دل من
داد می معرفتش با تو بگویم صفتش		تلخ و گوارنده و خوش همچو وفای دل من
از طرفی روح امین آمد و ما مست چنین		پیش دویدم که ببین کار و کیای دل من
گفت که ای سر خدا روی به هر کس منما		شکر خدا کرد و ثنا بهر لقای دل من
گفتم خود آن نشود عشق تو پنهان نشود		چیست که آن پرده شود پیش صفای دل من
عشق چو خون خواره شود رستم بیچاره شود		کوه احد پاره شود آه چه جای دل من
شاد دمی کان شه من آید در خرگه من		باز گشاید به کرم بند قبای دل من
گوید که افسرده شدی بی‌من و پژمرده شدی		پیشتر آ تا بزند بر تو هوای دل من
گویم کان لطف تو کو بنده خود را تو بجو		کیست که داند جز تو بند و گشای دل من
گوید نی تازه شوی بی‌حد و اندازه شوی		تازه‌تر از نرگس و گل پیش صبای دل من
گویم ای داده دوا لایق هر رنج و عنا		نیست مرا جز تو دوا ای تو دوای دل من
میوه هر شاخ و شجر هست گوای دل او		روی چو زر اشک چو در هست گوای دل من

من خوشم از گفت خسان وز لب و لنج ترشان		من بکشم دامن تو دامن من هم تو کشان
جان من و جان تو را هر دو به هم دوخت قضا		خوش خوش خوش خوشم پیش تو ای شاه خوشان
زانک مرا داد لبش نیست لبی را اثرش		ز آنچ چشیدم ز لبت هیچ لبی را مچشان
آنک ترش روی بود دانک درم جوی بود		از خم سرکه است همه با شکرانش منشان
گفتم ای شاه علم من که میان عسلم		از عسل من که چشد گفت لب خوش منشان

آینه‌ای بزدایم از جهت منظر من		وای از این خاک تنم تیره دل اکدر من
رفت شب و این دل من پاک نشد از گل من		ساقی مستقبل من کو قدح احمر من
رفت دریغا خر من مرد به ناگه خر من		شکر که سرگین خری دور شده‌ست از در من
مرگ خران سخت بود در حق من بخت بود		زانک چو خر دور شود باشد عیسی بر من
از پی غربیل علف چند شدم مات و تلف		چند شدم لاغر و کژ بهر خر لاغر من
آنچ که خر کرد به من گرگ درنده نکند		رفت ز درد و غم او حق خدا اکثر من
تلخی من خامی من خواری و بدنامی من		خون دل آشامی من خاک از او بر سر من
شارِقِ من فارقِ من از نظرِ خالقِ من		شمع کُشی دیده کَنی در نظر و منظر من

قصد جفاها نکنی ور بکنی با دل من		وا دل من وا دل من وا دل من وا دل من
قصد کنی بر تن من شاد شود دشمن من		وانگه از این خسته شود یا دل تو یا دل من
واله و شیدا دل من بی‌سر و بی‌پا دل من		وقت سحرها دل من رفته به هر جا دل من
بیخود و مجنون دل من خانه پرخون دل من		ساکن و گردان دل من فوق ثریا دل من
سوخته و لاغر تو در طلب گوهر تو		آمده و خیمه زده بر لب دریا دل من
گه چو کباب این دل من پر شده بویش به جهان		گه چو رباب این دل من کرده علالا دل من
زار و معاف است کنون غرق مصاف است کنون		بر که قاف است کنون در پی عنقا دل من
طفل دلم می نخورد شیر از این دایه شب		سینه سیه یافت مگر دایه شب را دل من
صخره موسی گر از او چشمه روان گشت چو جو		جوی روان حکمت حق صخره و خارا دل من
عیسی مریم به فلک رفت و فروماند خرش		من به زمین ماندم و شد جانب بالا دل من
بس کن کاین گفت زبان هست حجاب دل و جان		کاش نبودی ز زبان واقف و دانا دل من

قصد جفاها نکنی ور بکنی با دل من		وا دل من وا دل من وا دل من وا دل من
قصد کنی بر تن من شاد شود دشمن من		وانگه از این خسته شود یا دل تو یا دل من
واله و مجنون دل من خانه پرخون دل من		بهر تماشا چه شود رنجه شوی تا دل من
خورده شکرها دل من بسته کمرها دل من		وقت سحرها دل من رفته به هر جا دل من
مرده و زنده دل من گریه و خنده دل من		خواجه و بنده دل من از تو چو دریا دل من
ای شده استاد امین جز که در آتش منشین		گر چه چنین است و چنین هیچ میاسا دل من
سوی صلاح دل و دین آمده جبریل امین		در طلب نعمت جان بهر تقاضا دل من

کافرم ار در دو جهان عشق بود خوشتر از این		دیده ایمان شود ار نوش کند کافر از این
عشق بود کان هنر عشق بود معدن زر		دوست شود جلوه از آن پوست شود پرزر از این
عشق چو بگشاید لب بوی دهد بوی عجب		مشک شده مست از او گشته خجل عنبر از این
عشق بود خوب جهان مادر خوبان شهان		خاک شود گوهر از آن فخر کند مادر از این

هی چه گریزی چندین یک نفس این جا بنشین		صبر تو کو ای صابر ای همه صبر و تمکین
ما دو سه کس نو مرده منتظر آن پرده		زنده شویم از تلقین بازرهیم از تکفین
هی به سلف نفخی کن پیشتر از یوم الدین		تا شنود چرخ فلک از حشر تو تحسین
هی به زبان ما گو رمز مگو پیدا گو		چند خوری خون به ستم ای همه خویت خونین
چند گزی بر جگرش چند کنی قصد سرش		چند دهی بد خبرش کار چنین است و چنین
چند کنی تلخ لبش چند کنی تیره شبش		ای لب تو همچو شکر ای شب تو خلد برین
هیچ عسل زهر دهد یا ز شکر سرکه جهد		مغلطه تا چند دهی ای غلط انداز مهین
هر چه کنی آن لب تو باشد غماز شکر		هر حرکت که تو کنی هست در آن لطف دفین
سرو چه ماند به خسی زر به چه ماند به مسی		تو به چه مانی به کسی ای ملک یوم الدین

آب حیات عشق را در رگ ما روانه کن		آینه صبوح را ترجمه شبانه کن
ای پدر نشاط نو بر رگ جان ما برو		جام فلک نمای شو وز دو جهان کرانه کن
ای خردم شکار تو تیر زدن شعار تو		شست دلم به دست کن جان مرا نشانه کن
گر عسس خرد تو را منع کند از این روش		حیله کن و ازو بجه دفع دهش بهانه کن
در مثل است کاشقران دور بوند از کرم		ز اشقر می کرم نگر با همگان فسانه کن
ای که ز لعب اختران مات و پیاده گشته‌ای		اسپ گزین فروز رخ جانب شه دوانه کن
خیز کلاه کژ بنه وز همه دام‌ها بجه		بر رخ روح بوسه ده زلف نشاط شانه کن
خیز بر آسمان برآ با ملکان شو آشنا		مقعد صدق اندرآ خدمت آن ستانه کن
چونک خیال خوب او خانه گرفت در دلت		چون تو خیال گشته‌ای در دل و عقل خانه کن
هست دو طشت در یکی آتش و آن دگر ز زر		آتش اختیار کن دست در آن میانه کن
شو چو کلیم هین نظر تا نکنی به طشت زر		آتش گیر در دهان لب وطن زبانه کن
حمله شیر یاسه کن کله خصم خاصه کن		جرعه خون خصم را نام می مغانه کن
کار تو است ساقیا دفع دوی بیا بیا		ده به کفم یگانه‌ای تفرقه را یگانه کن
شش جهت است این وطن قبله در او یکی مجو		بی وطنی است قبله گه در عدم آشیانه کن
کهنه گر است این زمان عمر ابد مجو در آن		مرتع عمر خلد را خارج این زمانه کن
ای تو چو خوشه جان تو گندم و کاه قالبت		گر نه خری چه که خوری روی به مغز و دانه کن
هست زبان برون در حلقه در چه می شوی		در بشکن به جان تو سوی روان روانه کن

ای شده از جفای تو جانب چرخ دود من		جور مکن که بشنود شاد شود حسود من
بیش مکن تو دود را شاد مکن حسود را		وه که چه شاد می شود از تلف وجود من
تلخ مکن امید من ای شکر سپید من		تا ندرم ز دست تو پیرهن کبود من
دلبر و یار من تویی رونق کار من تویی		باغ و بهار من تویی بهر تو بود بود من
خواب شبم ربوده‌ای مونس من تو بوده‌ای		درد توام نموده‌ای غیر تو نیست سود من
جان من و جهان من زهره آسمان من		آتش تو نشان من در دل همچو عود من
جسم نبود و جان بدم با تو بر آسمان بدم		هیچ نبود در میان گفت من و شنود من

سیر نمی‌شوم ز تو نیست جز این گناه من		سیر مشو ز رحمتم ای دو جهان پناه من
سیر و ملول شد ز من خنب و سقا و مشک او		تشنه‌تر است هر زمان ماهی آب خواه من
درشکنید کوزه را پاره کنید مشک را		جانب بحر می روم پاک کنید راه من
چند شود زمین وحل از قطرات اشک من		چند شود فلک سیه از غم و دود آه من
چند بزارد این دلم وای دلم خراب دل		چند بنالد این لبم پیش خیال شاه من
جانب بحر رو کز او موج صفا همی‌رسد		غرقه نگر ز موج او خانه و خانقاه من
آب حیات موج زد دوش ز صحن خانه‌ام		یوسف من فتاد دی همچو قمر به چاه من
سیل رسید ناگهان جمله ببرد خرمنم		دود برآمد از دلم دانه بسوخت و کاه من
خرمن من اگر بشد غم نخورم چه غم خورم		صد چو مرا بس است و بس خرمن نور ماه من
در دل من درآمد او بود خیالش آتشین		آتش رفت بر سرم سوخته شد کلاه من
گفت که از سماع‌ها حرمت و جاه کم شود		جاه تو را که عشق او بخت من است و جاه من
عقل نخواهم و خرد دانش او مرا بس است		نور رخش به نیم شب غره صبحگاه من
لشکر غم حشر کند غم نخورم ز لشکرش		زانک گرفت طلب طلب تا به فلک سپاه من
از پی هر غزل دلم توبه کند ز گفت و گو		راه زند دل مرا داعیه اله من

سیر نمی‌شوم ز تو ای مه جان فزای من		جور مکن جفا مکن نیست جفا سزای من
با ستم و جفا خوشم گر چه درون آتشم		چونک تو سایه افکنی بر سرم ای همای من
چونک کند شکرفشان عشق برای سرخوشان		نرخ نبات بشکند چاشنی بلای من
عود دمد ز دود من کور شود حسود من		زفت شود وجود من تنگ شود قبای من
آن نفس این زمین بود چرخ زنان چو آسمان		ذره به ذره رقص در نعره زنان که‌های من
آمد دی خیال تو گفت مرا که غم مخور		گفتم غم نمی‌خورم ای غم تو دوای من
گفت که غم غلام تو هر دو جهان به کام تو		لیک ز هر دو دور شو از جهت لقای من
گفتم چون اجل رسد جان بجهد از این جسد		گر بروم به سوی جان باد شکسته پای من
گفت بلی به گل نگر چون ببرد قضا سرش		خنده زنان سری نهد در قدم قضای من
گفتم اگر ترش شوم از پی رشک می شوم		تا نرسد به چشم بد کر و فر ولای من
گفت که چشم بد بهل کو نخورد جز آب و گل		چشم بدان کجا رسد جانب کبریای من
گفتم روزکی دو سه مانده‌ام در آب و گل		بسته خوفم و رجا تا برسد صلای من
گفت در آب و گل نه‌ای سایه توست این طرف		برد تو را از این جهان صنعت جان ربای من
زینچ بگفت دلبرم عقل پرید از سرم		باقی قصه عقل کل بو نبرد چه جای من

من طربم طرب منم زهره زند نوای من		عشق میان عاشقان شیوه کند برای من
عشق چو مست و خوش شود بیخود و کش مکش شود		فاش کند چو بی‌دلان بر همگان هوای من
ناز مرا به جان کشد بر رخ من نشان کشد		چرخ فلک حسد برد ز آنچ کند به جای من
من سر خود گرفته‌ام من ز وجود رفته‌ام		ذره به ذره می زند دبدبه فنای من
آه که روز دیر شد آهوی لطف شیر شد		دلبر و یار سیر شد از سخن و دعای من
یار برفت و ماند دل شب همه شب در آب و گل		تلخ و خمار می طپم تا به صبوح وای من
تا که صبوح دم زند شمس فلک علم زند		باز چو سرو تر شود پشت خم دوتای من
باز شود دکان گل ناز کنند جزو و کل		نای عراق با دهل شرح دهد ثنای من
ساقی جان خوبرو باده دهد سبو سبو		تا سر و پای گم کند زاهد مرتضای من
بهر خدای ساقیا آن قدح شگرف را		بر کف پیر من بنه از جهت رضای من
گفت که باده دادمش در دل و جان نهادمش		بال و پری گشادمش از صفت صفای من
پیر کنون ز دست شد سخت خراب و مست شد		نیست در آن صفت که او گوید نکته‌های من
ساقی آدمی کشم گر بکشد مرا خوشم		راح بود عطای او روح بود سخای من
باده تویی سبو منم آب تویی و جو منم		مست میان کو منم ساقی من سقای من
از کف خویش جسته‌ام در تک خم نشسته‌ام		تا همگی خدا بود حاکم و کدخدای من
شمس حقی که نور او از تبریز تیغ زد		غرقه نور او شد این شعشعه ضیای من

هر کی ز حور پرسدت رخ بنما که همچنین		هر کی ز ماه گویدت بام برآ که همچنین
هر کی پری طلب کند چهره خود بدو نما		هر کی ز مشک دم زند زلف گشا که همچنین
هر کی بگویدت ز مه ابر چگونه وا شود		باز گشا گره گره بند قبا که همچنین
گر ز مسیح پرسدت مرده چگونه زنده کرد		بوسه بده به پیش او جان مرا که همچنین
هر کی بگویدت بگو کشته عشق چون بود		عرضه بده به پیش او جان مرا که همچنین
هر کی ز روی مرحمت از قد من بپرسدت		ابروی خویش عرضه ده گشته دوتا که همچنین
جان ز بدن جدا شود باز درآید اندرون		هین بنما به منکران خانه درآ که همچنین
هر طرفی که بشنوی ناله عاشقانه‌ای		قصه ماست آن همه حق خدا که همچنین
خانه هر فرشته‌ام سینه کبود گشته‌ام		چشم برآر و خوش نگر سوی سما که همچنین
سر وصال دوست را جز به صبا نگفته‌ام		تا به صفای سر خود گفت صبا که همچنین
کوری آنک گوید او بنده به حق کجا رسد		در کف هر یکی بنه شمع صفا که همچنین
گفتم بوی یوسفی شهر به شهر کی رود		بوی حق از جهان هو داد هوا که همچنین
گفتم بوی یوسفی چشم چگونه وادهد		چشم مرا نسیم تو داد ضیا که همچنین
از تبریز شمس دین بوک مگر کرم کند		وز سر لطف برزند سر ز وفا که همچنین

دوش چه خورده‌ای دلا راست بگو نهان مکن		چون خمشان بی‌گنه روی بر آسمان مکن
باده خاص خورده‌ای نقل خلاص خورده‌ای		بوی شراب می زند خربزه در دهان مکن
روز الست جان تو خورد میی ز خوان تو		خواجه لامکان تویی بندگی مکان مکن
دوش شراب ریختی وز بر ما گریختی		بار دگر گرفتمت بار دگر چنان مکن
من همگی تراستم مست می وفاستم		با تو چو تیر راستم تیر مرا کمان مکن
ای دل پاره پاره‌ام دیدن او است چاره‌ام		او است پناه و پشت من تکیه بر این جهان مکن
ای همه خلق نای تو پر شده از نوای تو		گر نه سماع باره‌ای دست به نای جان مکن
نفخ نفخت کرده‌ای در همه دردمیده‌ای		چون دم توست جان نی بی‌نی ما فغان مکن
کار دلم به جان رسد کارد به استخوان رسد		ناله کنم بگویدم دم مزن و بیان مکن
ناله مکن که تا که من ناله کنم برای تو		گرگ تویی شبان منم خویش چو من شبان مکن
هر بن بامداد تو جانب ما کشی سبو		کای تو بدیده روی من روی به این و آن مکن
شیر چشید موسی از مادر خویش ناشتا		گفت که مادرت منم میل به دایگان مکن
باده بنوش مات شو جمله تن حیات شو		باده چون عقیق بین یاد عقیق کان مکن
باده عام از برون باده عارف از درون		بوی دهان بیان کند تو به زبان بیان مکن
از تبریز شمس دین می رسدم چو ماه نو		چشم سوی چراغ کن سوی چراغدان مکن

باز نگار می کشد چون شتران مهار من		یارکشی است کار او بارکشی است کار من
پیش رو قطارها کرد مرا و می کشد		آن شتران مست را جمله در این قطار من
اشتر مست او منم خارپرست او منم		گاه کشد مهار من گاه شود سوار من
اشتر مست کف کند هر چه بود تلف کند		لیک نداند اشتری لذت نوشخوار من
راست چو کف برآورم بر کف او کف افکنم		کف چو به کف او رسد جوش کند بخار من
کار کنم چو کهتران بار کشم چو اشتران		بار کی می کشم ببین عزت کار و بار من
نرگس او ز خون من چون شکند خمار خود		صبر و قرار او برد صبر من و قرار من
گشته خیال روی او قبله نور چشم من		وان سخنان چون زرش حلقه گوشوار من
باغ و بهار را بگو لاف خوشی چه می زنی		من بنمایمت خوشی چون برسد بهار من
می چو خوری بگو به می بر سر من چه می زنی		در سر خود ندیده‌ای باده بی‌خمار من
باز سپیدی و برو میر شکار را بگو		هر دو مرا تویی بلی میر من و شکار من
مطلع این غزل شتر بود از آن دراز شد		ز اشتر کوتهی مجو ای شه هوشیار من

گفتم دوش عشق را ای تو قرین و یار من		هیچ مباش یک نفس غایب از این کنار من
نور دو دیده منی دور مشو ز چشم من		شعله سینه منی کم مکن از شرار من
یار من و حریف من خوب من و لطیف من		چست من و ظریف من باغ من و بهار من
ای تن من خراب تو دیده من سحاب تو		ذره آفتاب تو این دل بی‌قرار من
لب بگشا و مشکلم حل کن و شاد کن دلم		کآخر تا کجا رسد پنج و شش قمار من
تا که چه زاید این شب حامله از برای من		تا به کجا کشد بگو مستی بی‌خمار من
تا چه عمل کند عجب شکر من و سپاس من		تا چه اثر کند عجب ناله و زینهار من
گفت خنک تو را که تو در غم ما شدی دوتو		کار تو راست در جهان ای بگزیده کار من
مست منی و پست من عاشق و می پرست من		برخورد او ز دست من هر کی کشید بار من
رو که تو راست کر و فر مجلس عیش نه ز سر		زانک نظر دهد نظر عاقبت انتظار من
گفتم وانما که چون زنده کنی تو مرده را		زنده کن این تن مرا از پی اعتبار من
مرده‌تر از تنم مجو زنده کنش به نور هو		تا همه جان شود تنم این تن جان سپار من
گفت ز من نه بارها دیده‌ای اعتبارها		بر تو یقین نشد عجب قدرت و کاربار من
گفتم دید دل ولی سیر کجا شود دلی		از لطف و عجایبت ای شه و شهریار من
عشق کشید در زمان گوش مرا به گوشه‌ای		خواند فسون فسون او دام دل شکار من
جان ز فسون او چه شد دم مزن و مگو چه شد		ور بچخی تو نیستی محرم و رازدار من

تا تو حریف من شدی ای مه دلستان من		همچو چراغ می جهد نور دل از دهان من
ذره به ذره چون گهر از تف آفتاب تو		دل شده‌ است سر به سر آب و گل گران من
پیشتر آ دمی بنه آن بر و سینه بر برم		گر چه که در یگانگی جان تو است جان من
در عجبی فتم که این سایه کیست بر سرم		فضل توام ندا زند کان من است آن من
از تو جهان پربلا همچو بهشت شد مرا		تا چه شود ز لطف تو صورت آن جهان من
تاج من است دست تو چون بنهیش بر سرم		طره توست چون کمر بسته بر این میان من
عشق برید کیسه‌ام گفتم هی چه می کنی		گفت تو را نه بس بود نعمت بی‌کران من
برگ نداشتم دلم می لرزید برگ وش		گفت مترس کآمدی در حرم امان من
در برت آن چنان کشم کز بر و برگ وارهی		تا همه شب نظر کنی پیش طرب کنان من
بر تو زنم یگانه‌ای مست ابد کنم تو را		تا که یقین شود تو را عشرت جاودان من
سینه چو بوستان کند دمدمه بهار من		روی چو گلستان کند خمر چو ارغوان من

راز تو فاش می کنم صبر نماند بیش از این		بیش فلک نمی‌کشد درد مرا و نی زمین
این دل من چه پرغم است وان دل تو چه فارغ است		آن رخ تو چو خوب چین وین رخ من پر است چین
تا که بسوزد این جهان چند بسوزد این دلم		چند بود بتا چنان چند گهی بود چنین
سر هزارساله را مستم و فاش می کنم		خواه ببند دیده را خواه گشا و خوش ببین
شور مرا چو دید مه آمد سوی من ز ره		گفت مده ز من نشان یار توایم و همنشین
خیره بماند جان من در رخ او دمی و گفت		ای صنم خوش خوشین ای بت آب و آتشین
ای رخ جان فزای او بهر خدا همان همان		مطرب دلربای من بهر خدا همین همین
عشق تو را چو مفرشم آب بزن بر آتشم		ای مه غیب آن جهان در تبریز شمس دین

مانده شده‌ست گوش من از پی انتظار آن		کز طرفی صدای خوش دررسدی ز ناگهان
خوی شده‌ست گوش را گوش ترانه نوش را		کو شنود سماع خوش هم ز زمین هم آسمان
فرع سماع آسمان هست سماع این زمین		و آنک سماع تن بود فرع سماع عقل و جان
نعره رعد را نگر چه اثر است در شجر		چند شکوفه و ثمر سر زده اندر آن فغان
بانگ رسید در عدم گفت عدم بلی نعم		می نهم آن طرف قدم تازه و سبز و شادمان
مستمع الست شد پای دوان و مست شد		نیست بد او و هست شد لاله و بید و ضیمران

آمده‌ام به عذر تو ای طرب و قرار جان		عفو نما و درگذر از گنه و عثار جان
نیست به جز رضای تو قفل گشای عقل و دل		نیست به جز هوای تو قبله و افتخار جان
سوخته شد ز هجر تو گلشن و کشت زار من		زنده کنش به فضل خود ای دم تو بهار جان
بی لب می فروش تو کی شکند خمار دل		بی خم ابروی کژت راست نگشت کار جان
از تو چو مشرقی شود روشن پشت و روی دل		بر چو تو دلبری سزد هر نفسی نثار جان
تافتن شعاع تو در سر روزن دلی		تبصره خرد بود هر دم اعتبار جان
از غم دوری لقا راه حبیب طی شود		در ره و منهج خدا هست خدای یار جان
گلبن روی غیبیان چون برسد بدیده‌ای		از گل سرخ پر شود بی‌چمنی کنار جان
لاف زدم که هست او همدم و یار غار من		یار منی تو بی‌گمان خیز بیا به غار جان
گفت اناالحق و بشد دل سوی دار امتحان		آن دم پای دار شد دولت پایدار جان
باغ که بی‌تو سبز شد دی بدهد سزای او		جان که جز از تو زنده شد نیست وی از شمار جان
دانه نمود دام تو در نظر شکار دل		خانه گرفت عشق تو ناگه در جوار جان
نیم حدیث گفته شد نیم دگر مگو خمش		شهره کند حدیث را بر همه شهریار جان

عید نمای عید را ای تو هلال عید من		گوش بمال ماه را ای مه ناپدید من
بود من و فنای من خشم من و رضای من		صدق من و ریای من قفل من و کلید من
اصل من و سرشت من مسجد من کنشت من		دوزخ من بهشت من تازه من قدید من
جور کنی وفا بود درد دهی دوا بود		لایق تو کجا بود دیده جان و دید من
پیشتر از نهاد جان لطف تو داد داد جان		ای همگی مراد جان پس تو بدی مرید من
ای مه عید روی تو ای شب قدر موی تو		چون برسم بجوی تو پاک شود پلید من
جسم چو خانقاه جان فکرت‌ها چو صوفیان		حلقه زدند و در میان دل چو ابایزید من
دم نزم خمش کنم با همه رو ترش کنم		تا که بگوییم تویی حاضر و مستفید من

گرم درآ و دم مده ساقی بردبار من		ای دم تو ندیم من ای رخ تو بهار من
هین که خروس بانگ زد بوی صبوح می دهد		بر کف همچو بحر نه بلبله عقار من
گریه به باده خنده کن مرده به باده زنده کن		چونک چنین کنی بتا بس به نواست کار من
بند من است مشتبه باز گشا گره گره		تا که برهنه‌تر شود خفیه و آشکار من
ترک حیا و شرم کن پشت مراد گرم کن		پشت من و پناه من خویش من و تبار من
نیست قبول مست تو باده ز غیر دست تو		آن رخ من چو گل کند وان شکند خمار من
داد هزار جان بده باده آسمان بده		تا که پرد همای جان مست سوی مطار من
جان برهد ز کنده‌ها زین همه تخته بندها		مقعد صدق بررود صادق حق گزار من
باده ده و نهان بده از ره عقل و جان بده		تا نرسد به هر کسی عشرت و کار و بار من
چشم عوام بسته به روح ز شهر رسته به		فتنه و شر نشسته به ای شه باوقار من
باده همی‌زند لمع جان هزار با طمع		مست و پیاده می تپد گرد می سوار من
دست بدار از این قدح گیر عوض از آن فرج		تا بزند بر اندهت تابش ابتشار من
هیچ نیرزد این میش نی غلیان و نی قیش		این بفروش و باده بین باده بی‌کنار من
دست نلرزدت از این بی‌خرد خوش رزین		جام گزین و می ببین از کف شهریار من
پر ز حیات جام او مشک و عبر ختام او		دیو و پری غلام او چستی و انتشار من
برجه ساقیا تو گو چون تو صفت کننده کو		ای که ز لطف نسج او سخت درید تار من

باز بهار می کشد زندگی از بهار من		مجلس و بزم می نهد تا شکند خمار من
من دل پردلان بدم قوت صابران بدم		برد هوای دلبری هم دل و هم قرار من
تند نمود عشق او تیز شدم ز تندیش		گفت برو ندیده‌ای تیزی ذوالفقار من
از قدم درشت او نرم شده‌ست گردنم		تا چه کشد دگر از او گردن نرمسار من
پخته نجوشد ای صنم جوش مده که پخته‌ام		کز سر دیگ می رود تا به فلک بخار من
هین که بخار خون من باخبر است از غمت		تا نبرد به آسمان راز دل نزار من
روح گریخت پیش تو از تن همچو دوزخم		شرم بریخت پیش تو دیده شرمسار من

یا رب من بدانمی‌چیست مراد یار من		بسته ره گریز من برده دل و قرار من
یا رب من بدانمی‌تا به کجام می کشد		بهر چه کار می کشد هر طرفی مهار من
یا رب من بدانمی‌سنگ دلی چرا کند		آن شه مهربان من دلبر بردبار من
یا رب من بدانمی‌هیچ به یار می رسد		دود من و نفیر من یارب و زینهار من
یا رب من بدانمی‌عاقبت این کجا کشد		یا رب بس دراز شد این شب انتظار من
یا رب چیست جوش من این همه روی پوش من		چونک مرا توی توی هم یک و هم هزار من
عشق تو است هر زمان در خمشی و در بیان		پیش خیال چشم من روزی و روزگار من
گاه شکار خوانمش گاه بهار خوانمش		گاه میش لقب نهم گاه لقب خمار من
کفر من است و دین من دیده نوربین من		آن من است و این من نیست از او گذار من
صبر نماند و خواب من اشک نماند و آب من		یا رب تا کی می کند غارت هر چهار من
خانه آب و گل کجا خانه جان و دل کجا		یا رب آرزوم شد شهر من و دیار من
این دل شهر رانده در گل تیره مانده		ناله کنان که ای خدا کو حشم و تبار من
یا رب اگر رسیدمی شهر خود و بدیدمی		رحمت شهریار من وان همه شهر یار من
رفته ره درشت من بار گران ز پشت من		دلبر بردبار من آمده برده بار من
آهوی شیرگیر من سیر خورد ز شیر من		آن که منم شکار او گشته بود شکار من
نیست شب سیاه رو جفت و حریف روز من		نیست خزان سنگ دل در پی نوبهار من
هیچ خمش نمی‌کنی تا به کی این دهل زنی		آه که پرده در شدی ای لب پرده دار من

چند گریزی ای قمر هر طرفی ز کوی من		صید توایم و ملک تو گر صنمیم وگر شمن
هر نفس از کرانه‌ای ساز کنی بهانه‌ای		هر نفسی برون کشی از عدمی هزار فن
گر چه کثیف منزلم شد وطن تو این دلم		رحمت مؤمنی بود میل و محبت وطن
دشمن جاه تو نیم گر چه که بس مقصرم		هیچ کسی بود شها دشمن جان خویشتن
مطرب جمع عاشقان برجه و کاهلی مکن		قصه حسن او بگو پرده عاشقان بزن
همچو چهی است هجر او چون رسنی است ذکر او		در تک چاه یوسفی دست زنان در آن رسن
ذوق ز نیشکر بجو آن نی خشک را مخا		چاره ز حسن او طلب چاره مجو ز بوالحسن
گر تو مرید و طالبی هست مراد مطلق او		ور تو ادیم طایفی هست سهیل در یمن
آن دم کآفتاب او روزی و نور می دهد		ذره به ذره را نگر نور گرفته در دهن
گر چه که گل لطیفتر رزق گرفت بیشتر		لیک رسید اندکی هم به دهان یاسمن
عمر و ذکا و زیرکی داد به هندوان اگر		حسن و جمال و دلبری داد به شاهد ختن
ملک نصیب مهتران عشق نصیب کهتران		قهر نصیب تیغ شد لطف نصیبه مجن
شهد خدای هر شبی هست نصیبه لبی		همچو کسی که باشدش بسته به عقد چار زن
تا که بود حیات من عشق بود نبات من		چونک بر آن جهان روم عشق بود مرا کفن
مدمن خمرم و مرا مستی باده کم مکن		نازک و شیرخواره‌ام دوره مکن ز من لبن
چونک حزین غم شوم عشق ندیمیم کند		عشق زمردی بود باشد اژدها حزن
گفتم من به دل اگر بست رهت خمار غم		باده و نقل آرمت شمع و ندیم خوش ذقن
گفت دلم اگر جز او سازی شمع و ساقیم		بر سر مام و باب زن جام و کباب بابزن
گفتم ساقی او است و بس لیک به صورت دگر		نیک ببین غلط مکن ای دل مست ممتحن
بس کن از این بهانه‌ها وام هوای او بده		تا نبود قماش جان پیش فراق مرتهن

واقعه‌ای بدیده‌ام لایق لطف و آفرین		خیز معبرالزمان صورت خواب من ببین
خواب بدیده‌ام قمر چیست قمر به خواب در		زانک به خواب حل شود آخر کار و اولین
آن قمری که نور دل زو است گه حضور دل		تا ز فروغ و ذوق دل روشنی است بر جبین
یومئذ مسفره ضاحکه بود چنان		ناعمه لسعیها راضیه بود چنین
دور کن این وحوش را تا نکشند هوش را		پنبه نهیم گوش را از هذیان آن و این
ماند یکی دو سه نفس چند خیال بوالهوس		نیست به خانه هیچ کس خانه مساز بر زمین
شب بگذشت و شد سحر خیز مخسب بی‌خبر		بی خبرت کجا هلد شعله آفتاب دین
جوق تتار و سویرق حامله شد ز کین افق		گو شکم فلک بدر بوک بزاید این جنین
رو به میان روشنی چند تتار و ارمنی		تیغ و کفن بپوش و رو چند ز جیب و آستین
در شب شنبهی که شد پنجم ماه قعده را		ششصد و پنجه‌ست و هم هست چهار از سنین
هست به شهر ولوله این که شده‌ست زلزله		شهر مدینه را کنون نقل کژ است یا یقین
رو ز مدینه درگذر زلزله جهان نگر		جنبش آسمان نگر بر نمطی عجبترین
بحر نگر نهنگ بین بحر کبودرنگ بین		موج نگر که اندر او هست نهنگ آتشین
شکل نهنگ خفته بین یونس جان گرفته بین		یونس جان که پیش از این کان من المسبحین
بحر که می صفت کنم خارج شش جهت کنم		بحر معلق از صور صاف بده‌ست پیش از این
تیره نگشت آن صفا خیره شده‌ست چشم ما		از قطرات آب و گل وز حرکات نقش طین
گردن آنک دست او دست حدث پرست او		تیره کند شراب ما تا بزنیم هین و هین
چون نکنیم یاد او هست سزا و داد او		کینه چو از خبر بود بی‌خبری است دفع کین
خواست یکی نوشته‌ای عاشقی از معزمی		گفت بگیر رقعه را زیر زمین بکن دفین
لیک به وقت دفن این یاد مکن تو بوزنه		زانک ز یاد بوزنه دور بمانی از قرین
هر طرفی که رفت او تا بنهد دفینه را		صورت بوزنه ز دل می بنمود از کمین
گفت که آه اگر تو خود بوزنه را نگفتیی		یاد نبد ز بوزنه در دل هیچ مستعین
گفت بنه تو نیش را تازه مکن تو ریش را		خواب بکن تو خویش را خواب مرو حسام دین

مطرب خوش نوای من عشق نواز همچنین		نغنغه دگر بزن پرده تازه برگزین
مطرب روح من تویی کشتی نوح من تویی		فتح و فتوح من تویی یار قدیم و اولین
ای ز تو شاد جان من بی‌تو مباد جان من		دل به تو داد جان من با غم توست همنشین
تلخ بود غم بشر وین غم عشق چون شکر		این غم عشق را دگر بیش به چشم غم مبین
چون غم عشق ز اندرون یک نفسی رود برون		خانه چو گور می شود خانگیان همه حزین
سرمه ماست گرد تو راحت ماست درد تو		کیست حریف و مرد تو ای شه مردآفرین
تا که تو را شناختم همچو نمک گداختم		شکم و شک فنا شود چون برسد بر یقین
من شبم از سیه دلی تو مه خوب و مفضلی		ظلمت شب عدم شود در رخ ماه راه بین
عشق ز توست همچو جان عقل ز توست لوح خوان		کان و مکان قراضه جو بحر ز توست دانه چین
مست تو بوالفضول شد وز دو جهان ملول شد		عشق تو را رسول شد او است نکال هر زمین
در تبریز شمس دین دارد مطلعی دگر		نیست ز مشرق او مبین نیست به مغرب او دفین

تا چه خیال بسته‌ای ای بت بدگمان من		تا چو خیال گشته‌ام ای قمر چو جان من
از پس مرگ من اگر دیده شود خیال تو		زود روان روان شود در پی تو روان من
بنده‌ام آن جمال را تا چه کنم کمال را		بس بودم کمال تو آن تو است آن من
جانب خویش نگذرم در رخ خویش ننگرم		زانک به عیب ننگرد دیده غیب دان من
چشم مرا نگارگر ساخت به سوی آن قمر		تا جز ماه ننگرد زهره آسمان من
چون نگرم به غیر تو ای به دو دیده سیر تو		خاصه که در دو دیده شد نور تو پاسبان من
من چو که بی‌نشان شدم چون قمر جهان شدم		دیده بود مگر کسی در رخ تو نشان من
شاد شده زمان‌ها از عجب زمانه‌ای		صاف شده مکان‌ها زان مه بی‌مکان من
از تبریز شمس دین تا که فشاند آستین		خشک نشد ز اشک و خون یک نفس آستان من

چهره شرمگین تو بستد شرمگان من		شور تو کرد عاقبت فتنه و شر مکان من
مه که نشانده تو است لابه کنان به پیش تو		پیش خودم نشان دمی ای شه خوش نشان من
در ره تو کمین خسم از ره دور می رسم		ای دل من به دست تو بشنو داستان من
گرد فلک همی‌دوم پر و تهی همی‌شوم		زانک قرار برده‌ای ای دل و جان ز جان من
گرد تو گشتمی ولی گرد کجاست مر تو را		گرد در تو می دوم ای در تو امان من
عشق برید ناف من بر تو بود طواف من		لاف من و گزاف من پیش تو ترجمان من
گه همه لعل می شوم گاه چو نعل می شوم		تا کرمت بگویدم باز درآ به کان من
گفت مرا که چند چند سیر نگشتی از سخن		زانک سوی تو می رود این سخن روان من

دوش چه خورده‌ای دلا راست بگو نهان مکن		همچو کسان بی‌گنه روی به آسمان مکن
رو ترش و گران کنی تا سر خود نهان کنی		بار دگر گرفتمت بار دگر همان مکن
باده خاص خورده‌ای جام خلاص خورده‌ای		بوی شراب می زند لخلخه در دهان مکن
چون سر عشق نیستت عقل مبر ز عاشقان		چشم خمار کم گشا روی به ارغوان مکن
چون سر صید نیستت دام منه میان ره		چونک گلی نمی‌دهی جلوه گلستان مکن
غم نخورد ز رهزنی آه کسی نگیردش		نیست چنان کسی کی او حکم کند چنان مکن
خشم گرفت ابلهی رفت ز مجلس شهی		گفت شهش که شاد رو جانب ما روان مکن
خشم کسی کند کی او جان و جهان ما بود		خشم مکن تو خویش را مسخره جهان مکن
بند برید جوی دل آب سمن روا نشد		مشعله‌های جان نگر مشغله زبان مکن

مرا در دل همی‌آید که من دل را کنم قربان		نباید بددلی کردن بباید کردن این فرمان
دل من می نیارامد که من با دل بیارامم		بباید کرد ترک دل نباید خصم شد با جان
زهی میدان زهی مردان همه در مرگ خود شادان		سر خود گوی باید کرد وانگه رفت در میدان
زهی سر دل عاشق قضای سر شده او را		خنک این سر خنک آن سر که دارد این چنین جولان
اگر جانباز و عیاری وگر در خون خود یاری		پس گردن چه می خاری چه می ترسی چو ترسایان
اگر مجنون زنجیری سر زنجیر می گیری		وگر از شیر زادستی چپی چون گربه در انبان
مرا گفت آن جگرخواره که مهمان توام امشب		جگر در سیخ کش ای دل کبابی کن پی مهمان
کباب است و شراب امشب حرام و کفر خواب امشب		که امشب همچو چتر آمد نهان در چتر شب سلطان
ربابی چشم بربسته رباب و زخمه بر دسته		کمانچه رانده آهسته مرا از خواب او افغان
کشاکش‌هاست در جانم کشنده کیست می دانم		دمی خواهم بیاسایم ولیکن نیستم امکان
به هر روزم جنون آرد دگر بازی برون آرد		که من بازیچه اویم ز بازی‌های او حیران
چو جامم گه بگرداند چو ساغر گه بریزد خون		چو خمرم گه بجوشاند چو مستم گه کند ویران
گهی صرفم بنوشاند چو چنگم درخروشاند		به شامم می بپوشاند به صبحم می کند یقظان
گر این از شمس تبریز است زهی بنده نوازی‌ها		وگر از دور گردون است زهی دور و زهی دوران

عدو توبه و صبرم مرا امروز ناگاهان		میان راه پیش آمد نوازش کرد چون شاهان
گرفته جام چون مستان در او صد عشوه و دستان		به پیشم داشت جام می که گر میخواره‌ای بستان
منور چون رخ موسی مبارک چون که سینا		مشعشع چون ید بیضا مشرح چون دل عمران
هلا این لوح لایح را بیا بستان از این موسی		مکش سر همچو فرعونان مکن استیزه چون هامان
بدو گفتم که ای موسی به دستت چیست آن گفت این		یکی ساعت عصا باشد یکی ساعت بود ثعبان
ز هر ذره جدا صد نقش گوناگون بدید آید		که هر چه بوهریره را بباید هست در انبان
به دست من بود حکمش به هر صورت بگردانم		کنم زهراب را دارو کنم دشوار را آسان
زنم گاهیش بر دریا برآرم گرد از دریا		زنم گاهیش بر سنگی بجوشد چشمه حیوان
گه آب نیل صافی را به دشمن خون نمودم من		نمودم سنگ خاکی را به عامه گوهر و مرجان
به چشم حاسدان گرگم بر یعقوب خود یوسف		بر جهال بوجهلم محمد پیش یزدان دان
گلاب خوش نفس باشد جعل را مرگ و جان کندن		جلاب شکری باشد به صفرایی زیان جان
به ظاهر طالبان همراه و در تحقیق پشتاپشت		یکی منزل در اسفل کرد و دیگر برتر از کیوان
مثال کودک و پیری که همراهند در ظاهر		ولیک این روزافزون است و آن هر لحظه در نقصان
چه جام زهر و قند است این چه سحر و چشم بند است این		که سرگردان همی‌دارد تو را این دور و این دوران
جهان ثابت است و تو ورا گردان همی‌بینی		چو برگردد کسی را سر ببیند خانه را گردان
مقام خوف آن را دان که هستی تو در او ایمن		مقام امن آن را دان که هستی تو در او لرزان
چو عکسی و دروغینی همه برعکس می بینی		چو کردی مشورت با زن خلاف زن کن ای نادان
زن آن باشد که رنگ و بو بود او را ره و قبله		حقیقت نفس اماره‌ست زن در بنیت انسان
نصیحت‌های اهل دل دوی نحل را ماند		پر از حلوا کند از لب ز فرش خانه تا ساران
زهی مفهوم نامفهوم زهی بیگانه همدل		زهی ترشی به از شیرین زهی کفری به از ایمان
خمش کن که زبان دربان شده‌ست از حرف پیمودن		چو دل بی‌حرف می گوید بود در صدر چون سلطان
بتاب ای شمس تبریزی به سوی برج‌های دل		که شمس مقعد صدقی نه چون این شمس سرگردان

حرام است ای مسلمانان از این خانه برون رفتن		می چون ارغوان هشتن ز بانگ ارغنون رفتن
برون زرق است یا استم هزاران بار دیدستم		از این پس ابلهی باشد برای آزمون رفتن
مرو زین خانه ای مجنون که خون گریی ز هجران خون		چو دستی را فروبری عجایب نیست خون رفتن
ز شمع آموز ای خواجه میان گریه خندیدن		ز چشم آموز ای زیرک به هنگام سکون رفتن
اگر باشد تو را روزی ز استادان بیاموزی		چو مرغ جان معصومان به چرخ نیلگون رفتن
بیا ای جان که وقتت خوش چو استن بار ما می کش		که تا صبرت بیاموزد به سقف بی‌ستون رفتن
فسون عیسی مریم نکرد از درد عاشق کم		وظیفه درد دل نبود به دارو و فسون رفتن
چو طاسی سرنگون گردد رود آنچ در او باشد		ولی سودا نمی‌تاند ز کاسه سر نگون رفتن
اگر پاکی و ناپاکی مرو زین خانه‌ای زاکی		گناهی نیست در عالم تو را ای بنده چون رفتن
تویی شیر اندر این درگه عدو راه تو روبه		بود بر شیر بدنامی از این چالش زبون رفتن
چو نازی می کشی باری بیا ناز چنین شه کش		که بس بداختری باشد به زیر چرخ دون رفتن
ز دانش‌ها بشویم دل ز خود خود را کنم غافل		که سوی دلبر مقبل نشاید ذوفنون رفتن
شناسد جان مجنونان که این جان است قشر جان		بباید بهر این دانش ز دانش در جنون رفتن
کسی کو دم زند بی‌دم مباح او راست غواصی		کسی کو کم زند در کم رسد او را فزون رفتن
رها کن تا بگوید او خموشی گیر و توبه جو		که آن دلدار خو دارد به سوی تایبون رفتن

خرامان می روی در دل چراغ افروز جان و تن		زهی چشم و چراغ دل زهی چشمم به تو روشن
زهی دریای پرگوهر زهی افلاک پراختر		زهی صحرای پرعبهر زهی بستان پرسوسن
ز تو اجسام را چستی ز تو ارواح را مستی		ایا پر کرده گوهرها جهان خاک را دامن
چه می گویم من ای دلبر نظیر تو دو سه ابتر		چه تشبیهت کنم دیگر چه دارم من چه دانم من
بگو ای چشم حیران را چو دیدی لطف جانان را		چه خواهی دید خلقان را چه گردی گرد آهرمن
شکار شیر بگذاری شکار خوک برداری		زهی تدبیر و هشیاری زهی بیگار و جان کندن
مرا باری عنایاتش خطابات و مراعاتش		شعاعات و ملاقاتش یکی طوقی است در گردن
حلاوت‌های آن مفضل قرار و صبر برد از دل		که دیدم غیر او تا من سکون یابم در این مسکن
به غیر آن جلال و عز که او دیگر نشد هرگز		همه درمانده و عاجز ز خاص و عام و مرد و زن
منم از عشق افروزان مثال آتش از هیزم		ز غیر عشق بیگانه مثال آب با روغن
بسوزان هر چه من دارم به غیر دل که اندر دل		به هر ساعت همی‌سازی ز کر و فر خود گلشن
غلام زنگی شب را تو کردی ساقی خلقان		غلام روز رومی را بدادی دار و گیر و فن
وانگه این دو لالا را رقیب مرد و زن کردی		که تا چون دانه شان از که گزینی اندر این خرمن
همه صاحب دلان گندم که بامغزند و بالذت		همه جسمانیان چون که که بی‌مغزند در مطحن
درخت سبز صاحب دل میان باغ دین خندان		درخت خشک بی‌معنی چه باشد هیزم گلخن
خیالت می رود در دل چو عیسی بهر جان بخشی		چنانک وحی ربانی به موسی جانب ایمن
خیالت را نشانی‌ها زر و گوهرفشانی‌ها		کز او خندان شود دندان کز او گویا شود الکن
دو غماز دگر دارم یکی عشق و دگر مستی		حریفان را نمی‌گویم یکی از دیگری احسن
ز تو ای دیده و دینم هزاران لطف می بینم		ولیکن خاطر عاشق بداندیش آمد و بدظن
ز چشم روز می ترسم که چشمش سحرها دارد		ز زلف شام می ترسم که شب فتنه است و آبستن
مرا گوید چه می ترسی که کوبد مر تو را محنت		که سرمه نور دیده شد چو شد ساییده در هاون
همه خوف از وجود آید بر او کم لرز و کم می زن		همه ترس از شکست آید شکسته شو ببین مؤمن
ز ارکان من بدزدیدم زر و در کیسه پیچیدم		ز ترس بازدادن من چو دزدانم در این مکمن
سبوس ار چه که پنهان شد میان آرد چون دزدان		کشاند شحنه دادش ز هر گوشه به پرویزن
چو هیزم بی‌خبر بودی ز عشق آتش به تو درزد		بجه چون برق از این آتش برآ چون دود از این روزن
چه خنجر می کشی این جا تو گردن پیش خنجر نه		که تا زفتی نگنجی تو درون چشمه سوزن
در جنت چو تنگ آمد مثال چشمه سوزن		اگر خواهی چو پشمی شو لتغزل ذاک تغزیلا
بود کان غزل در سوزن نگنجد کاین دمت غزل است		که می ریسی ز پنبه تن که بافی حله ادکن
لباس حله ادکن ز غزل پنبگی ناید		مگر این پنبه ابریشم شود ز اکسیر آن مخزن
چو ابریشم شوی آید و ریشم تاب وحی او		تو را گوید بریس اکنون بدم پیغام مستحسن
چه باشد وحی در تازی به گوش اندر سخن گفتن		دهل می نشنود گوشت به جهد و جد نوبت زن
گران گوشی وانگه تو به گوش اندرکنی پنبه		چنانک گفت واستغشوا بپیچی سر به پیراهن
گران گوشی گران جسمی گران جانی نذیر آمد		که می گوید تو را هر یک الا یا علج لا تؤمن
سبک گوشی سبک جسمی سبک جانی بشیر آمد		که می گوید تو را هر یک الا یا لیث لا تحزن
بهاری باش تا خوبان به بستان در تو آویزند		که بگریزند این خوبان ز شکل بارد بهمن
بهار ار نیستی اکنون چو تابستان در آتش رو		که بی‌آن حسن و بی‌آن عشق باشد مرد مستهجن
اگر خواهی که هر جزوت شود گویا و شاعر رو		خمش کن سوی این منطق به نظم و نثر لاترکن
که برکنده شوی از فکر چون در گفت می آیی		مکن از فکر دل خود را از این گفت زبان برکن
قضا خنبک زند گوید که مردان عهدها کردند		شکستم عهدهاشان را هلا می کوش ما امکن
ستیزه می کنی با خود کز این پس من چنین باشم		ز استیزه چه بربندی قضا را بنگر ای کودن
نکاحی می کند با دل به هر دم صورت غیبی		نزاید گر چه جمع آیند صد عنین و استرون
صور را دل شده جاذب چو عنین شهوت کاذب		ز خوبان نیست عنین را به جز بخشیدن وجکن
بیا ای شمس تبریزی که سلطانی و خون ریزی		قضا را گو که از بالا جهان را در بلا مفکن

چه باشد پیشه عاشق به جز دیوانگی کردن		چه باشد ناز معشوقان به جز بیگانگی کردن
ز هر ذره بیاموزید پیش نور برجستن		ز پروانه بیاموزید آن مردانگی کردن
چو شیر مست بیرون جه نه اول دان و نه آخر		که آید ننگ شیران را ز روبه شانگی کردن
سرافراز است که لیکن نداند ذره باشیدن		چه گویم باز را لیکن کجا پروانگی کردن
به پیش تیر چون اسپر برهنه زخم را جستن		میان کوره با آتش چو زر همخانگی کردن
گر آب جوی شیرین است ولی کو هیبت دریا		کجا فرزین شه بودن کجا فرزانگی کردن
تویی پیمانه اسرار گوش و چشم را بربند		نتاند کاسه سوراخ خود پیمانگی کردن
اگر باشد شبی روشن کجا باشد به جای روز		وگر باشد شبه تابان کجا دردانگی کردن

چرا کوشد مسلمان در مسلمان را فریبیدن		بسی صنعت نمی‌باید پریشان را فریبیدن
بدریدی همه هامون ز نقش لیلی و مجنون		ولی چشمش نمی‌خواهد گران جان را فریبیدن
نمی‌آید دریغ او را چو دریا گوهرافشانی		ولیکن تو روا داری بدین آن را فریبیدن
معلم خانه چشمش چه رسم آورد در عالم		که طمع افتاد موران را سلیمان را فریبیدن
دلم بدرید ز اندیشه شکسته گشته چون شیشه		که عقل از چه طمع دارد نهان دان را فریبیدن
برآمد عالم از صیقل چو جندرخانه شد گیتی		که بشنیدند کو خواهد ملیحان را فریبیدن
هر اندیشه که برجوشد روان گردد پی صیدی		نمک‌ها را هوس چه بود نمکدان را فریبیدن
پلیدی را بیاموزد بر آب پاک افزودن		کلیدی را بیاموزد کلیدان را فریبیدن
چو لونالون می داند شکنجه کردن آن قاهر		چه رغبت دارد آن آتش سپندان را فریبیدن

چراغ عالم افروزم نمی‌تابد چنین روشن		عجب این عیب از چشم است یا از نو یا روزن
مگر گم شد سر رشته چه شد آن حال بگذشته		که پوشیده نمی‌ماند در آن حالت سر سوزن
خنک آن دم که فراش فرشنا اندر این مسجد		در این قندیل دل ریزد ز زیتون خدا روغن
دلا در بوته آتش درآ مردانه بنشین خوش		که از تأثیر این آتش چنان آیینه شد آهن
چو ابراهیم در آذر درآمد همچو نقد زر		برویید از رخ آتش سمن زار و گل و سوسن
اگر دل را از این غوغا نیاری اندر این سودا		چه خواهی کرد این دل را بیا بنشین بگو با من
اگر در حلقه مردان نمی‌آیی ز نامردی		چو حلقه بر در مردان برون می باش و در می زن
چو پیغامبر بگفت الصوم جنه پس بگیر آن را		به پیش نفس تیرانداز زنهار این سپر مفکن
سپر باید در این خشکی چو در دریا رسی آنگه		چو ماهی بر تنت روید به دفع تیر او جوشن

نشانی‌هاست در چشمش نشانش کن نشانش کن		ز من بشنو که وقت آمد کشانش کن کشانش کن
برآمد آفتاب جان فزون از مشرق و مغرب		بیا ای حاسد ار مردی نهانش کن نهانش کن
از این نکته منم در خون خدا داند که چونم چون		بیا ای جان روزافزون بیانش کن بیانش کن
بیانش کرده گیر ای جان نه آن دریاست وان مرجان		نیارامد به شرحش جان عیانش کن عیانش کن
عیانش بود ما آمد زیانش سود ما آمد		اگر تو سود جان خواهی زیانش کن زیانش کن
یکی جان خواهد آن دریا همه آتش نهنگ آسا		اگر داری چنین جانی روانش کن روانش کن
هر آن کو بحربین باشد فلک پیشش زمین باشد		هر آن کو نی چنین باشد چنانش کن چنانش کن
برون جه از جهان زوتر درآ در بحر پرگوهر		جهنده‌ست این جهان بنگر جهانش کن جهانش کن
اگر خواهی که بگریزی ز شاه شمس تبریزی		مپران تیر دعوی را کمانش کن کمانش کن

چو آمد روی مه رویم کی باشم من که باشم من		چو زاید آفتاب جان کجا ماند شب آبستن
چه باشد خار گریان رو که چون سور بهار آید		نگیرد رنگ و بوی خوش نگیرد خوی خندیدن
چه باشد سنگ بی‌قیمت چو خورشید اندر او تابد		که از سنگی برون ناید نگردد گوهر روشن
چه باشد شیر نوزاده ز یک گربه زبون باشد		چو شیر شیر آشامد شود او شیر شیرافکن
یکی قطره منی بودی منی انداز کردت حق		چو سیمابی بدی وز حق شدستی شاه سیمین تن
منی دیگری داری که آن بحر است و این قطره		قراضه است این منی تو و آن من هست چون معدن
منی حق شود پیدا منی ما فنا گردد		بسوزد خرمن هستی چو ماه حق کند خرمن
گرفتم دامن جان را که پوشیده‌ست تشریفی		که آن را نی گریبان است و نی تیریز و نی دامن
قبای اطلس معنی که برقش کفرسوز آمد		گر این اطلس همی‌خواهی پلاس حرص را برکن
اگر پوشیدم این اطلس سخن پوشیده گویم بس		اگر خود صد زبان دارم نگویم حرف چون سوسن
چنین خلعت بدش در سر که نامش کرد مدثر		شعارش صورت نیر دثارش سیرت احسن

چو افتم من ز عشق دل به پای دلربای من		از آن شادی بیاید جان نهان افتد به پای من
وگر روزی در آن خدمت کنم تقصیر ناگاهان		شود جان خصم جان من کند این دل سزای من
سحرگاهی دعا کردم که جانم خاک پای او		شنیدم نعره آمین ز جان اندر دعای من
چگونه راه برد این دل به سوی دلبر پنهان		چگونه بوی برد این جان که هست او جان فزای من
یکی جامی به پیشم داشت و من از ناز گفتم نی		بگفتا نی مگو بستان برای من برای من
چو یک قطره چشیدم من ز ذوق اندرکشیدم من		یکی رطلی که شد بویش در این ره ره نمای من

چه دانی تو خراباتی که هست از شش جهت بیرون		خرابات قدیم است آن و تو نو آمده اکنون
نباشد مرغ خودبین را به باغ بیخودان پروا		نشد مجنون آن لیلی به جز لیلی صد مجنون
هزاران مجلس است آن سو و این مجلس از آن سوتر		که این بی‌چونتر است اندر میان عالم بی‌چون
ببین جان‌های آن شیران در آن بیشه ز اجل لرزان		کز آن شیر اجل شیران نمی‌میزند الا خون
بسی سیمرغ ربانی که تسبیحش اناالحق شد		بسوزد پر و بال او اگر یک پر زند آن سون
وزیر و حاجب و محمود ایازی را شده چاکر		که آن جا کو قدم دارد بود سرهای مردان دون
تو معذوری در انکارت که آن جا می شود حیران		جنید و شیخ بسطامی شقیق و کرخی و ذاالنون
ازیرا راه نتوان برد سوی آفتاب ای جان		مگر کان آفتاب از خود برآید سوی این هامون
مگر هم لطف شمس الدین تبریزیت برهاند		وگر نی این غزل می خوان و بر خود می دم این افسون

چه دانستم که این سودا مرا زین سان کند مجنون		دلم را دوزخی سازد دو چشمم را کند جیحون
چه دانستم که سیلابی مرا ناگاه برباید		چو کشتی ام دراندازد میان قلزم پرخون
زند موجی بر آن کشتی که تخته تخته بشکافد		که هر تخته فروریزد ز گردش‌های گوناگون
نهنگی هم برآرد سر خورد آن آب دریا را		چنان دریای بی‌پایان شود بی‌آب چون هامون
شکافد نیز آن هامون نهنگ بحرفرسا را		کشد در قعر ناگاهان به دست قهر چون قارون
چو این تبدیل‌ها آمد نه هامون ماند و نه دریا		چه دانم من دگر چون شد که چون غرق است در بی‌چون
چه دانم‌های بسیار است لیکن من نمی‌دانم		که خوردم از دهان بندی در آن دریا کفی افیون

مرا هر دم همی‌گویی که برگو قطعه شیرین		به هر بیتی یکی بوسه بده پهلوی من بنشین
زهی بوسه زهی بوسه زهی حلوا و سنبوسه		برآرد شیر از سنگی که عاجز گشت از او میتین
تو بوسه عشق را دیدی مگر ای دل که پریدی		که هر جزوت شده‌ست ای دل چو لب نالان و بوسه چین
چو تلقین گفت پیغامبر شهیدان ره حق را		تو هم مر کشته خود را بیا برخوان یکی تلقین
به تلقین گر کنی نیت بپرد مرده در ساعت		کفن گردد بر او اطلس ز گورش بردمد نسرین
بکن پی مرکب تن را دلا چون تو نیاسایی		چه آسایی از آن مرکب که لنگ است او ز علیین
بکن پی اشتری را کو نیاید در پیت هرگز		به خارستان همی‌گردد که خار افتاد او را تین
چو او را پی کنی در دم چو کشتی ره رود بی‌پا		ز موج بحر بی‌پایان نبرد بادبان دین

توقع دارم از لطف تو ای صدر نکوآیین		درون مدرسه حجره به پهلوی شهاب الدین
پیاده قاضیم می خوان درون محکمه قاصد		و یا خود داعی سلطان دعاها را کنم آمین
بدین حیله بگنجانی در آن خانه ربابی را		که نامم را بگردانی نهی نامم فلان الدین
که خلقان صورت و نامند مثال میوه خامند		کی از جانشان خبر باشد که آن تلخ است یا شیرین
وگر حال آورد قاضی سماعش آرزو آید		رباب خوب بنوازم سماعی آرمش شیرین
ز آواز سماع من اقنجی هم شود زنده		سر از تربت برون آرد بکوبد پا کند تحسین
کفن را اندراندازد قوال انداز مستانه		از آن پس مردگان یک یک برون آیند هم در حین
عجب نبود که صورت‌ها بدین آواز برخیزند		که صورت‌های عشق تو درونت زنده شد می بین
ز مردم آن به کار آید کی زنده می شود در تو		و باقی تن غباری دان که پیدا می شود از طین
دلت را هر زمان نقشی تنت یک نقش افسرده		از آن افسرده‌ای که تو بر آنی نه‌ای با این
مرا گوید یکی صورت منم اصل غزل واگو		خمش کردم نشاید داد این خاتم به هر گرگین

چو افتم من ز عشق دل به پای دلربای من		از آن شادی بیاید جان نهان افتد به پای من
وگر روزی در آن خدمت کنم تقصیر چون خامان		شود دل خصم جان من کند هجران سزای من
سحرگاهان دعا کردم که این جان باد خاک او		شنیدم نعره آمین ز جان اندر دعای من
چگونه راه برد این دل به سوی دلبر پنهان		چگونه بوی برد این جان که هست او جان فزای من
یکی جامی به پیش آورد من از ناز گفتم نی		بگفتا نی مگو بستان برای اقتضای من
چو از صافش چشیدم من مرا درداد یک دردی		یکی دردی گران خواری که کامل شد صفای من

منم آن حلقه در گوش و نشسته گوش شمس الدین		دلم پرنیش هجران است بهر نوش شمس الدین
چو آتش‌های عشق او ز عرش و فرش بگذشته‌ست		در این آتش ندانم کرد من روپوش شمس الدین
در آغوشم ببینی تو ز آتش تنگ‌ها لیکن		شود آن آب حیوان از پی آغوش شمس الدین
چو دیکی پخت عقل من چشیدم بود ناپخته		زدم آن دیک در رویش ز بهر جوش شمس الدین
در این خانه تنم بینی یکی را دست بر سر زن		یکی رنجور در نزع و یکی مدهوش شمس الدین
زبان ذوالفقار عقل کاین دریا پر از در کرد		زبانش بازبگرفت و شد او خاموش شمس الدین

الا ای باد شبگیرم بیار اخبار شمس الدین		خداوندم ولی دانی تو از اسرار شمس الدین
کسی کز نام او بر بحر بی‌کشتی عبر یابی		چو سامندر ز مهر او روی در نار شمس الدین
کرامت‌ها که مردان از تفاخر یاد آن آرند		به ذات حق کز آن دارد هماره عار شمس الدین
یکی غاری است کاندر وی ز سر سرها وحی است		برون غار حق حارس درون غار شمس الدین
ز جسم و روح‌ها بگذر حجاب عشق هم بردر		دو صد منزل از آن سوتر ببین بازار شمس الدین
ایا روحی ترفرف فی فضاء العشق و استشرف		و طرفی جنه الاسرار من انوار شمس الدین
قلایدهای در دارد بناگوش ضمیر من		از آن الفاظ وحی آسای شکربار شمس الدین
ایا ای دل تو آن جایی که نوشت باد وصل او		ولیکن زحمتش کم ده مکن آزار شمس الدین
بصر در دیده بفزاید اگر در دیده ره یابد		به جای توتیا و کحل ناگه خار شمس الدین
به هر سویی چو تو ای دل هزاران زار دارد او		مپندار از سر نخوت تویی بس زار شمس الدین
به لطف خویش یک چندی مهار اشترش دادت		وگر نه خود کی یارد آن که باشد یار شمس الدین
زهی فرقی از آن روزی که پیشش سجده می کردم		که آن روزی که می گفتم بد این جا پار شمس الدین
خرابی دین و دنیا را نباشد هیچ اصلاحی		مگر از لطف بی‌پایان وز هنجار شمس الدین
شب تاریک تو ای دل نبیند روز را هرگز		مگر از نور و از اشراق آن رخسار شمس الدین
عجب باشد که روزی من بگیرم جام وصل او		شوم مست و همی‌گویم که من خمار شمس الدین
که بخت من چنان خفته‌ست که بیداری ندارد رو		مگر از بخت و اقبال چنان بیدار شمس الدین
نبودت پیش از این مثلش نباشد بعد از این دانم		ز لوح سرها واقف و زان هشیار شمس الدین
بزد خود بر در امکان که مانندش برون ناید		ز اوصاف بدیع خویش خود مسمار شمس الدین
یکی جوبار روحانی است که جان‌ها جان از او یابند		شده حاکم به کلیه بر آن جوبار شمس الدین
سمعت القوم کل القوم اعلاهم و اصفاهم		علی تفضیله جدا علی الاخیار شمس الدین
و ان کانت ایادیه و افضالا اتانیه		و احیی الروح مجانا لمن ادرار شمس الدین
فروحی خط اقرارا برق الف اقرار		و ان کان قد استغنی من الاقرار شمس الدین
هدی قلبی الی واد کثیر خصبه جدا		علیه الغیث موصولا لمن مدرار شمس الدین
ایا تبریز سلمنا علی نادیک تسلیما		فبلغ صبوتی و الهجر بالاعذار شمس الدین

ای قاعده مستان در همدگر افتادن		استیزه گری کردن در شور و شر افتادن
عاشق بتر از مست است عاشق هم از آن دست است		گویم که چه باشد عشق در کان زر افتادن
زر خود چه بود عاشق سلطان سلاطین است		ایمن شدن از مردن وز تاج سر افتادن
درویش به دلق اندر و اندر بغلش گوهر		او ننگ چرا دارد از در به در افتادن
مست آمد دوش آن مه افکنده کمر در ره		آگه نبد از مستی او از کمر افتادن
گفتم که دلا برجه می بر کف جان برنه		کافتاد چنین وقتی وقت است درافتادن
با بلبل بستانی همدست شدن دستی		با طوطی روحانی اندر شکر افتادن
من بی‌دل و دل داده در راه تو افتاده		والله که نمی‌دانم جای دگر افتادن
گر جام تو بشکستم مستم صنما مستم		مستم مهل از دستم و اندر خطر افتادن
این قاعده نوزاد است وین رسم نو افتاده‌ست		شیشه شکنی کردن در شیشه گر افتادن

چون چنگ شدم جانا آن چنگ تو دروا کن		صد جان به عوض بستان وان شیوه تو با ما کن
عیسی چو تویی ما را همکاسه مریم کن		طنبور دل ما را هم ناله سرنا کن
دستی بنه ای چنگی بر نبض چنین پیری		وان خون دل زر را در ساغر صهبا کن
جمعیت رندان را بر شاهد نقدی زن		ور زهد سخن گوید تو وعده به فردا کن
دیوانه و مستی را خواهی که بشورانی		زنجیر خودم بنما وز دور تماشا کن
دیدم ز تو من نقشی بر کالبدی بسته		جان گفت علی الله گو دل گفت علالا کن
زان روز من مسکین بی‌عقل شدم بی‌دین		زان زلف خوش مشکین ما را تو چلیپا کن
زنار ببند ای دل در دیر بکن منزل		زان راهب پرحاصل یک بوسه تقاضا کن
در چهره مخدومی شمس الحق تبریزی		گر رغبت ما بینی این قصه غرا کن

ای سنجق نصرالله وی مشعله یاسین		یا رب چه سبک روحی بر چشم و سرم بنشین
ای تاج هنرمندی معراج خردمندی		تعریف چه می باید چون جمله تویی تعیین
هر ذره که می جنبد هر برگ که می خنبد		بی کام و زبان گفتی در گوش فلک بنشین
جان همه جانا ای دولت مولانا		جان را برهانیدی از ناز فلان الدین
از نفخ تو می روید پر ملاء الاعلی		وز شرق تو می تفسد پشت فلک عنین
از عشق جهان سوزت وز شوق جگردوزت		بی هیچ دعاگویی عالم شده پرآمین
ناگاه سحرگاهی بی‌رخنه و بیراهی		آورد طبیب جان یک خمره پرافسنتین
تا این تن بیمارم وین کشته دل زارم		زنده شد و چابک شد برداشت سر از بالین
گفتم که ملیحی تو مانا که مسیحی تو		شاد آمدی ای سلطان ای چاره هر مسکین
پیغامبر بیماران نافعتری از باران		در خمره چه داری گفت داروی دل غمگین
حرز دل یعقوبم سرچشمه ایوبم		هم چستم و هم خوبم هم خسرو و هم شیرین
گفتم که چنان دریا در خمره کجا گنجد		گفتا که چه دانی تو این شیوه و این آیین
کی داند چون آخر استادی بی‌چون را		گنجاند در سجین او عالم علیین
یوسف به بن چاهی بر هفت فلک ناظر		و اندر شکم ماهی یونس زبر پروین
گر فوقی وگر پستی هستی طلب و مستی		نی بر زبرین وقف است این بخت نه بر زیرین
خامش که نمی‌گنجد این حصه در این قصه		رو چشم به بالا کن روی چو مهش می بین

در پرده دل بنگر صد دختر آبستان		زان گنجگه دل‌ها زان سجده گه مستان
بشنو چه به اسرارم می آید از آن طارم		یک دم که از این سو آ یک دم که قدح بستان
در عربده افتاده از عشق چنین خوبان		هم لشکر ترکستان هم لشکر هندستان
از عقل بپرسیدم کاین شهره بتان چونند		گفتا پنهان صورت پیدا به فن و دستان
در شرق خداوندی شمس الحق تبریزی		آیند و روند این‌ها در هر چمن و بستان

ای سرو و گل بستان بنگر به تهی دستان		نانی ده و صد بستان‌هاده چه به درویشان
بشنو تو ز پیغامبر فرمود که سیم و زر		از صدقه نشد کمتر هاده چه به درویشان
یک دانه اگر کاری صد سنبله برداری		پس گوش چه می خاری‌هاده چه به درویشان
کم کن تو فزایش بین بنواز و ستایش بین		بگشا و گشایش بین هاده چه به درویشان
صدقه تو به حق رفته و اندر شب آشفته		او حارس و تو خفته‌هاده چه به درویشان
هر لطف که بنمایی در سایه آن آیی		بسیار بیاسایی‌هاده چه به درویشان
حرمت کن و حرمت بین نعمت ده و نعمت بین		رحمت کن و رحمت بین‌هاده چه به درویشان
ای مکرم هر مسکین و ای راحم هر غمگین		ای مالک یوم الدین‌هاده چه به درویشان
آمد به تو آوازم واقف شدی از رازم		محروم میندازم هاده چه به درویشان
سرگشته تحویلم در قالم و در قیلم		بنگر تو به زنبیلم هاده چه به درویشان
دانی که دعا گویم هر جا که ثنا گویم		بین کز تو چه واگویم هاده چه به درویشان
رنجیت مبا آمین دور از تو قضا آمین		یار تو خدا آمین هاده چه به درویشان
ای کوی شما جنت وی خوی شما رحمت		خاصه که در این ساعت هاده چه به درویشان
گفتیم دعا رفتیم وز کوی شما رفتیم		خوش باش که ما رفتیم هاده چه به درویشان

ای کار من از تو زر ای سیمبر مستان		هم سیم به یادم ده هم سیم و زرم بستان
در عین زمستانی چون گرم کنی مرکب		از گرمی میدانت برسوزد تابستان
گر طفلک یک روزه شب‌های تو را بیند		از شیر بری گردد وز مادر وز پستان
ای وای از آن ساعت کاین خاطر چون پیلم		سرمست شما گردد یاد آرد هندستان
روزی که تب مرگم یک باره فروگیرد		هر پاره ز من گردد از آتش تب سستان
تو از پس پرده دل ناگاه سری درکن		تا هر سر موی من گردند چو سرمستان
هر خاطر من بکری بر بام و در از عشقت		چندان بکند شیوه چندان بکند دستان
تا تابش روی تو درپیچد در هر یک		وز چون تو شهی گردد هر خاطرم آبستان
شمس الحق تبریزی هر کس که ز تو پرسد		می بینم و می گویم از رشک کدام است آن

ای جانک من چونی یک بوسه به چند ای جان		یک تنگ شکر خواهم زان شکرقند ای جان
ای جانک خندانم من خوی تو می دانم		تو خوی شکر داری بالله که بخند ای جان
من مرد خریدارم من میل شکر دارم		ای خواجه عطارم دکان بمبند ای جان
بر نام و نشان او رفتم به دکان او		گفتم که سلام علیک ای سرو بلند ای جان
هر چند که عیاری پرحیله و طراری		این محنت و بیماری بر من مپسند ای جان
از بهر دل ما را در رقص درآ یارا		وز ناز چنین می کن آن زلف کمند ای جان
ای پیش رو خوبان ای شاخ گل خندان		بنمای که دلبندان چون بوسه دهند ای جان
من بنده بر این مفرش می سوزم من خوش خوش		می رقصم در آتش مانند سپند ای جان

دروازه هستی را جز ذوق مدان ای جان		این نکته شیرین را در جان بنشان ای جان
زیرا عرض و جوهر از ذوق برآرد سر		ذوق پدر و مادر کردت مهمان ای جان
هر جا که بود ذوقی ز آسیب دو جفت آید		زان یک شدن دو تن ذوق است نشان ای جان
هر حس به محسوسی جفت است یکی گشته		هر عقلی به معقولی جفت و نگران ای جان
گر جفت شوی ای حس با آنک حست کرد او		وز غیر بپرهیزی باشی سلطان ای جان
ذوقی که ز خلق آید زو هستی تن زاید		ذوقی که ز حق آید زاید دل و جان ای جان
کو چشم که تا بیند هر گوشه تتق بسته		هر ذره بپیوسته با جفت نهان ای جان
آمیخته با شاهد هم عاشق و هم زاهد		وز ذوق نمی‌گنجد در کون و مکان ای جان
پنهان ز همه عالم گرمابه زده هر دم		هم پیر خردپیشه هم جان جوان ای جان
پنهان مکن ای رستم پنهان تو را جستم		احوال تو دانستم تو عشوه مخوان ای جان
گر روی ترش داری دانیم که طراری		ز احداث همی‌ترسی وز مکر عوان ای جان
در کنج عزبخانه حوری چو دردانه		دور از لب بیگانه خفته‌ست ستان ای جان
صد عشق همی‌بازد صد شیوه همی‌سازد		آن لحظه که می یازد بوسه بستان ای جان
بر ظاهر دریا کی بینی خورش ماهی		کان آب تتق آمد بر عیش کنان ای جان
چندان حیوان آن سو می خاید و می زاید		چون گرگ گرو برده پنهان ز شبان ای جان
خنبک زده هر ذره بر معجب بی‌بهره		کآب حیوان را کی داند حیوان ای جان
اندر دل هر ذره تابان شده خورشیدی		در باطن هر قطره صد جوی روان ای جان
خاموش که آن لقمه هر بسته دهان خاید		تا لقمه نیندازی بربند دهان ای جان

رو مذهب عاشق را برعکس روش‌ها دان		کز یار دروغی‌ها از صدق به و احسان
حال است محال او مزد است وبال او		عدل است همه ظلمش داد است از او بهتان
نرم است درشت او کعبه‌ست کنشت او		خاری که خلد دلبر خوشتر ز گل و ریحان
آن دم که ترش باشد بهتر ز شکرخانه		وان دل که ملول آید خوش بوس و کنار است آن
وان دم که تو را گوید والله ز تو بیزارم		آن آب خضر باشد از چشمه گه حیوان
وان دم که بگوید نی در نیش هزار آری		بیگانگیش خویشی در مذهب بی‌خویشان
کفرش همه ایمان شد سنگش همه مرجان شد		بخلش همه احسان شد جرمش همگی غفران
گر طعنه زنی گویی تو مذهب کژ داری		من مذهب ابرویش بخریدم و دادم جان
زین مذهب کژ مستم بس کردم و لب بستم		بردار دل روشن باقیش فرو می خوان
شمس الحق تبریزی یا رب چه شکرریزی		گویی ز دهان من صد حجت و صد برهان

ای نفس چو سگ آخر تا چند زنی دندان		وز کبر کسان رنجی و اندر تو دو صد چندان
گریانی و پرزهری با خلق چه باقهری		مانند سر بریان گشته که منم خندان
من صوفی باصوفم من آمر معروفم		چون شحنه بود آن کس کو باشد در زندان
معذوری خود دیده در خویش ترنجیده		عذر دگران خواهد از باب هنرمندان
بر دانش و حال خود تأویل کنی قرآن		وان گاه هم از قرآن در خلق زنی سندان
آب حیوان یابی گر خاک شوی ره را		وز باد و بروت آیی در نار تو دربندان
بگریز از این دربند بر جمله تو در دربند		جز شمس حق تبریز سلطان شکرقندان

دو چیز نخواهد بد در هر دو جهان می دان		از عاشق حق توبه وز باد هوا انبان
گر توبه شود دریا یک قطره نیابم من		ور خاک درآیم من آن خاک شود سوزان
در خاک تنم بنگر کز جان هواپیشه		هر ذره در این سودا گشته‌ست چو دل گردان
خاصیت من این است هر جا که روم اینم		چه دوزد پالان گر هر جا که رود پالان
گویند که هر کی هست در گور اسیر آید		در حقه تنگ آن مشک نگذارد مشک افشان
در سینه تاریکت دل را چه بود شادی		زندان نبود سینه میدان بود آن میدان
اندر رحم مادر چون طفل طرب یابد		آن خون به از این باده وان جا به از این بستان
گر شرح کنم این را ترسم که مقلد را		آید به خیال اندر اندیشه سرگردان

ای در غم بیهوده رو کم ترکوا برخوان		وی حرص تو افزوده رو کم ترکوا برخوان
از اسپک و از زینک پربادک و پرکینک		وز غصه بیالوده رو کم ترکوا برخوان
در روده و سرگینی باد هوس و کینی		ای غافل آلوده رو کم ترکوا برخوان
ای شیخ پر از دعوی وی صورت بی‌معنی		نابوده و بنموده رو کم ترکوا برخوان
منگر که شه و میری بنگر که همی‌میری		در زیر یکی توده رو کم ترکوا برخوان
آن نازک و آن مشتک آن ما و من زشتک		پوسیده و فرسوده رو کم ترکوا برخوان
رخ بر رخ زیبایان کم نه بنگر پایان		رخسار تو فرسوده رو کم ترکوا برخوان
گر باغ و سرا داری با مرگ چه پا داری		در گور گل اندوده رو کم ترکوا برخوان
رفتند جهان داران خون خواره و عیاران		بر خلق نبخشوده رو کم ترکوا برخوان
تابوت کسان دیده وز دور بخندیده		وان چشم تو نگشوده رو کم ترکوا برخوان
بس کن ز سخن گویی از گفت چه می جویی		ای بادبپیموده رو کم ترکوا برخوان

دانی که کجا جویی ما را به گه جستن		در گردش چشم او آن نرگس آبستن
در دل چو خیال او تابد ز جمال او		دل بند بدراند او را نتوان بستن
طفل دل پرسودا آغاز کند غوغا		پستان کریم او آغاز کند جستن
دل ز آتش عشق او آموخت سبک روحی		از سینه بپریدن هر ساعت برجستن

از آتش روی خود اندر دلم آتش زن		و آتش ز دلم بستان در چرخ منقش زن
ای جان خوش ساده از اصل ملک زاده		هر جا که روی خوش رو هر دم که زنی خوش زن
ای جسم تو را از جان گر فرق کند جانم		شمشیر به کف داری بر تارک فرقش زن
ای طره پربندت بگشاده گره‌ها را		این یک گره دیگر بر زلف مشوش زن

ای یار مقامردل پیش آ و دمی کم زن		زخمی که زنی بر ما مردانه و محکم زن
گر تخت نهی ما را بر سینه دریا نه		ور دار زنی ما را بر گنبد اعظم زن
ازواج موافق را شربت ده و دم دم ده		امشاج منافق را درهم زن و برهم زن
اکسیر لدنی را بر خاطر جامد نه		مخمور یتیمی را بر جام محرم زن
در دیده عالم نه عدلی نو و عقلی نو		وان آهوی یاهو را بر کلب معلم زن
اندر گل بسرشته یک نفخ دگر دردم		وان سنبل ناکشته بر طینت آدم زن
گر صادق صدیقی در غار سعادت رو		چون مرد مسلمانی بر ملک مسلم زن
جان خواسته‌ای ای جان اینک من و اینک جان		جانی که تو را نبود بر قعر جهنم زن
خواهی که به هر ساعت عیسی نوی زاید		زان گلشن خود بادی بر چادر مریم زن
گر دار فنا خواهی تا دار بقا گردد		آن آتش عمرانی در خرمن ماتم زن
خواهی تو دو عالم را همکاسه و هم یاسه		آن کحل اناالله را در عین دو عالم زن
من بس کنم اما تو ای مطرب روشن دل		از زیر چو سیر آیی بر زمزمه بم زن
تو دشمن غم‌هایی خاموش نمی‌شایی		هر لحظه یکی سنگی بر مغز سر غم زن

بی جا شو در وحدت در عین فنا جا کن		هر سر که دوی دارد در گردن ترسا کن
اندر قفس هستی این طوطی قدسی را		زان پیش که برپرد شکرانه شکرخا کن
چون مست ازل گشتی شمشیر ابد بستان		هندوبک هستی را ترکانه تو یغما کن
دردی وجودت را صافی کن و پالوده		وان شیشه معنی را پرصافی صهبا کن
تا مار زمین باشی کی ماهی دین باشی		ما را چو شدی ماهی پس حمله به دریا کن
اندر حیوان بنگر سر سوی زمین دارد		گر آدمیی آخر سر جانب بالا کن
در مدرسه آدم با حق چو شدی محرم		بر صدر ملک بنشین تدریس ز اسما کن
چون سلطنت الا خواهی بر لالا شو		جاروب ز لا بستان فراشی اشیاء کن
گر عزم سفر داری بر مرکب معنی رو		ور زانک کنی مسکن بر طارم خضرا کن
می باش چو مستسقی کو را نبود سیری		هر چند شوی عالی تو جهد به اعلا کن
هر روح که سر دارد او روی به در دارد		داری سر این سودا سر در سر سودا کن
بی سایه نباشد تن سایه نبود روشن		برپر تو سوی روزن پرواز تو تنها کن
بر قاعده مجنون سرفتنه غوغا شو		کاین عشق همی‌گوید کز عقل تبرا کن
هم آتش سوزان شو هم پخته و بریان شو		هم مست شو و هم می بی‌هر دو تو گیرا کن
هم سر شو و محرم شو هم دم زن و همدم شو		هم ما شو و ما را شو هم بندگی ما کن
تا ره نبرد ترسا دزدیده به دیر تو		گه عاشق زناری گه قصد چلیپا کن
دانا شده‌ای لیکن از دانش هستانه		بی دیده هستانه رو دیده تو بینا کن
موسی خضرسیرت شمس الحق تبریزی		از سر تو قدم سازش قصد ید بیضا کن

ای دل چو نمی‌گردد در شرح زبان من		وان حرف نمی‌گنجد در صحن بیان من
می گردد تن در کد بر جای زبان خود		در پرده آن مطرب کو زد ضربان من
هم ساغر و هم باده سرمست از آن ساقی		هم جان و جهان حیران در جان و جهان من
از غیب یکی لعلی در غار جهان آمد		وان لعل شده حیران در عزت کان من
ما را تو کجا یابی گر موی به مو جویی		چون در سر زلف او گشته‌ست مکان من
جان دوش مر آن مه را می گفت دلم خستی		پیکان پر از خون بین ای سخته کمان من
گفتا که شکار من جز شیر کجا باشد		جز لعل بدخشانی کی یافت نشان من
جز دلق دو صدپاره من پاره کجا گیرم		باقی قماشت کو ای دلق کشان من
شمس الحق تبریزی از دور زمان برتر		و افزوده ز هر دوری از وی دوران من

من گوش کشان گشتم از لیلی و از مجنون		آن می کشدم زان سو وین می کشدم زین سون
یک گوش به دست این یک گوش به دست آن		این می کشدم بالا وان می کشدم هامون
از دست کشاکش من وز چرخ پرآتش من		می گردم و می نالم چون چنبره گردون
آن لحظه که بی‌هوشم ز ایشان برهد گوشم		می غلطم چون شاهان در اطلس و در اکسون
من عاشق آن روزم می درم و می دوزم		بر خرقه بی‌چونی می زن تگلی بی‌چون

آرایش باغ آمد این روی چه روی است این		مستی دماغ آمد این بوی چه بوی است این
این خانه جنات است یا کوی خرابات است		یا رب که چه خانه‌ست این یا رب که چه کوی است این
در دل صفت کوثر جویی ز می احمر		دل پر شده از دلبر یا رب که چه جوی است این
ای بر سر هر پشته از درد تو صد کشته		تو پرده فروهشته ای دوست چه خوی است این
جان‌ها که به ذوق آمد در عشق دو جوق آمد		در عشق شراب است آن در عشق سبوی است این

در زیر نقاب شب این زنگیکان را بین		با زنگیکان امشب در عشرت جان بنشین
خلقان همه خوش خفته عشاق درآشفته		اسرار به هم گفته شاباش زهی آیین
یاران بشوریده با جان بسوزیده		بگشاده دل و دیده در شاهد بی‌کابین
چون عشق تو رامم شد این عشق حرامم شد		چون زلف تو دامم شد شب گشت مرا مشکین
شد زنگی شب مستی دستی همگان دستی		در دیده هر هستی از دیده زنگی بین
آن چرخ فرومانده کآبش بنگرداند		این چرخ چه می داند کز چیست ورا تسکین
می گردد آن مسکین نی مهر در او نی کین		که کندن آن فرهاد از چیست جز از شیرین
شه هندوی بنگی را آن مایه شنگی را		آن خسرو زنگی را کرد حشری بر چین
شمعی تو برافروزی شمس الحق تبریزی		تا هندوی شب سوزی از روی چو صد پروین

از چشمه جان ره شد در خانه هر مسکین		ماننده کاریزی بی‌تیشه و بی‌میتین
دل روی سوی جان کرد کای عاشق و ای پردرد		بر روزن دلبر رو در خانه خود منشین
ای خواجه سودایی می باش تو صحرایی		در گلشن شادی رو منگر به غم غمگین
چون پوست بود این دل چون آتش باشد غم		وین پوست از آن آتش چون سفره بود پرچین
چون دیده دل از غم پرخاک شود ای غم		تبریز کجا یابی با حضرت شمس الدین

آن کس که تو را بیند وانگه نظرش بر تن		ز آیینه ندیده‌ست او الا سیهی آهن
از آب حیات تو دور است به ذات تو		کز کبر برآید او بالا مثل روغن
پای تو چو جان بوسد تا حشر لبان لیسد		از لذت آن بوسه ای روت مه روشن
گفتم به دلم چونی گفتا که در افزونی		زیرا که خیالش را هستم به خدا مسکن
در سینه خیال او وان گاه غم و غصه		در آب حیات او وانگه خطر مردن

بی او نتوان رفتن بی‌او نتوان گفتن		بی او نتوان شستن بی‌او نتوان خفتن
ای حلقه زن این در در باز نتان کردن		زیرا که تو هشیاری هر لحظه کشی گردن
گردن ز طمع خیزد زر خواهد و خون ریزد		او عاشق گل خوردن همچون زن آبستن
کو عاشق شیرین خد زر بدهد و جان بدهد		چون مرغ دل او پرد زین گنبد بی‌روزن
این باید و آن باید از شرک خفی زاید		آزاد بود بنده زین وسوسه چون سوسن
آن باید کو آرد او جمله گهر بارد		یا رب که چه‌ها دارد آن ساقی شیرین فن
دو خواجه به یک خانه شد خانه چو ویرانه		او خواجه و من بنده پستی بود و روغن

آن ساعد سیمین را در گردن ما افکن		بر سینه ما بنشین ای جان منت مسکن
سرمست شدم ای جان وز دست شدم ای جان		ای دوست خمارم را از لعل لبت بشکن
ای ساقی هر نادر این می ز چه خم داری		من بنده ظلم تو از بیخ و بنم برکن
هم پرده من می در هم خون دلم می خور		آخر نه تویی با من شاباش زهی ای من
از دوست ستم نبود بر مست قلم نبود		جز عفو و کرم نبود بر مست چنین مسکن
از معدن خویش ای جان بخرام در این میدان		رونق نبود زر را تا باشد در معدن
با لعل چو تو کانی غمگین نشود جانی		در گور و کفن ناید تا باشد جان در تن

ای سرده صد سودا دستار چنین می کن		خوب است همین شیوه ای دوست همین می کن
فرمانده خوبانی ابرو چو بجنبانی		این بنده تو را گوید آن می کن و این می کن
از خون مسلمانان در ساغر رهبان کن		وز کافر زلفینت ویرانی دین می کن
مأمون امین را تو می ران که رو ای خاین		وان غیرت رهزن را بر روح امین می کن
آن حکم که از هیبت در عرش نمی‌گنجد		بر پشت زمان می نه بر روی زمین می کن
آن را که ندارد جان جان ده به دم عیسی		وان را که ندارد زر ز اکسیر زرین می کن
تا دور ابد شاها شمس الحق تبریزی		حکمی است به دور تو آری هله هین می کن

نی نی به از این باید با دوست وفا کردن		نی نی کم از این باید تقصیر و جفا کردن
زخمی که زند دستت بر عاشق سرمستت		نتواند غیر تو تدبیر دوا کردن
مرغی که چشد یک دم از دانه دام تو		در خاطر او ناید آهنگ هوا کردن
ای کار دو چشم تو بی‌جرم و گنه کشتن		وی کار دو لعل تو حاجات روا کردن
خوش واقعه‌ای دارد دل با غم عشق تو		نی روی فروخوردن نی رای رها کردن
دعوی صفا کردن در عشق تو نیکو نیست		با جان صفا چه بود تفسیر صفا کردن

گرت هست سر ما سر و ریش بجنبان		وگر عاشق شاهی روان باش به میدان
صلا روز وصال است همه جاه و جمال است		همه لطف و کمال است زهی نادره سلطان
کجایی تو کجایی نه از حلقه مایی		وگر خود به بهشتی چه خوش باشد بی‌جان
یکی چرب زبانی یکی جان و جهانی		از او بوسه به جانی زهی کاله ارزان
اگر شیر اگر پیل چنانش کند این عشق		چو بینیش بگوییش زهی گربه در انبان
چه تلخ است و چه شیرین پر از مهر و پر از کین		زهی لذت نوشین زهی لقمه دندان
بیا پیش و مپرهیز و زین فتنه بمگریز		بمستیز بمستیز هلا ای شه مردان
زهی روز زهی روز زهی عید دل افروز		از آن چشم کرشمه وزان لب شکرافشان
بجو باده گلگون از آن دلبر موزون		که این دم مه گردون روان گشت به میزان
بنوش از می بالا لب و ریش میالا		شنو بانگ و علالا ز هر اختر و کیوان
بیندیش و خمش باش چنین راز مگو فاش		دریغ است بر اوباش چنین گوهر و مرجان

بیا بوسه به چند است از آن لعل مثمن		اگر بوسه به جانی است فریضه است خریدن
چو آن بوسه پاک است نه اندرخور خاک است		شوم جان مجرد برون آیم از این تن
مرا بحر صفا گفت که کامی نرسد مفت		گر آن گوهر با توست صدف را هله بشکن
پی بوسه گل را که فر بخشد مل را		جهانی است زبان‌ها برون کرده چو سوسن
غلط گر همه شاهید چو مریخ و چو ماهید		هلا بوسه مخواهید از آن دلبر توسن
درآ ای مه آفاق که روزن بگشادم		شبی بر رخ من تاب لبی بر لب من زن
دَرِ گفت فروبند و گشا روزن دل را		ز مه بوسه نیابید مگر از ره روزن

دل دل دل تو دل مرا مرنجان		چرا چرا چه معنی مرا کنی پریشان
بیا بیا و بازآ به صلح سوی خانه		مرو مرو ز پیشم کتف چنین مجنبان
تو صد شکرستانی ترش چه کردی ابرو		سبکتر از صبایی چرا شوی گران جان
منم کنون ز عشق رخ چو گلشن تو		فراز سرو و گلشن چو صد هزاردستان
بیا بیا دمم ده که دمدمه لطیفت		حیات دل فزاید مرا چو آب حیوان
بیار عشوه اینک بهای عشوه صد جان		هزار جان به ارزد زهی متاع ارزان
تو عقل عقل مایی چرا ز ما جدایی		سری که عقل از او شد نه گیج ماند و حیران
ستون این سرایی ز در برون چرایی		سرا که بی‌ستون شد نه پست گشت ویران
تو ماه آسمانی و ما شبیم تاری		شبی که مه نباشد غلس بود فراوان
تو پادشاه شهری و ما کنار شهری		چو شهر ماند بی‌شه چه سر بود چه سامان
مها تویی سلیمان فراق و غم چو دیوان		چو دور شد سلیمان نه دست یافت شیطان
تویی به جای موسی و ما تو را عصایی		بجز به کف موسی عصا نیافت برهان
مسیح خوش دمی تو و ما ز گل چو مرغی		دمی بدم تو بر ما بر اوج بین تو جولان
تو نوح روزگاری و ما چو اهل کشتی		چو نوح رفت کشتی کجا رهد ز طوفان
تویی خلیل ای جان همه جهان پرآتش		که بی‌خلیل آتش نمی‌شود گلستان
تو نور مصطفایی و کعبه پربتان شد		هلا بیا برون کن بتان ز بیت رحمان
تو یوسف جمالی و چشم خلق بسته		نظر ز تو گشاید چو چشم پیر کنعان
تو گوهر صفایی و ما صدف به گردت		صدف چه قیمت آرد چو رفت گوهر کان
تو جان آفتابی که او است جان عالم		سزد گرت بگویم که جان جان کیهان
به غیب باشد ایمان تو غیب را عیانی		که عین عین عینی و اصل اصل ایمان
خمش که تا قیامت اگر دهی علامت		جوی نموده باشی به ما ز گنج پنهان

با روی تو کفر است به معنی نگریدن		یا باغ صفا را به یکی تره خریدن
با پر تو مرغان ضمیر دل ما را		در جنت فردوس حرام است پریدن
اندر فلک عشق هر آن مه که بتابد		آن ابر تو است ای مه و فرض است دریدن
دشتی که چراگاه شکاران تو باشد		شیران بنیارند در آن دست چریدن
هر عشق که از آتش حسن تو نخیزد		آن عشق حرام است و صلای فسریدن
در باطن من جان من از غیر تو ببرید		محسوس شنیدم من آواز بریدن
در خواب شود غافل از این دولت بیدار		از پوست چه شیره بودت در فشریدن
رنجور شقاوت چو بیفتاد به یاسین		لاحول بود چاره و انگشت گزیدن
جز عشق خداوندی شمس الحق تبریز		آن موی بصر باشد باید ستریدن

ما دست تو را خواجه بخواهیم کشیدن		وز نیک و بدت پاک بخواهیم بریدن
هر چند شب غفلت و مستیت دراز است		ما بر همه چون صبح بخواهیم دمیدن
در پرده ناموس و دغل چند گریزی		نزدیک رسیده‌ست تو را پرده دریدن
هر میوه که در باغ جهان بود همه پخت		ای غوره چون سنگ نخواهی تو پزیدن
رحم آر بر این جان که طپان است در این دام		نشنود مگر گوش تو آواز طپیدن
چشمی است تو را در دل و آن چشم به درد است		پس چیست غم تو به جز آن چشم خلیدن
چون می خلد آن چشم بجو دارو و درمان		تا بازرهی از خلش و آب دویدن
داروی دل و دیده نبوده‌ست و نباشد		ای یوسف خوبان به جز از روی تو دیدن
هین مخلص این را تو بفرما به تمامی		که گفت تو و قول تو مزد است شنیدن

هر شب که بود قاعده سفره نهادن		ما را ز خیال تو بود روزه گشادن
ای لطف تو را قاعده بر روزه گشایان		مانند مسیحا ز فلک مایده دادن
چون قوت دل از مطبخ سودای تو باشد		باید به میان رفتن و در لوت فتادن
ما را هم از آن آتش دل آب حیات است		بر آتش دل شاد بسوزیم چو لادن
کار حیوان است نه کار دل و جان است		در خاک بپوسیدن و از خاک بزادن

صد گوش نوم باز شد از راز شنودن		بی بوددهنده نتوان زادن و بودن
استودن تو باد بهار آمد و من باغ		خوش حامله می گردد اجزا ز ستودن
بر همدگر افتادن مستان چه لطیف است		وز همدگر آن جام وفا را بربودن
ای آنک به عشق رخ تو واجب و حق است		آیینه دل را ز خرافات زدودن
آواز صفیر تو شنیدیم و فریضه است		این هدهد جان را گره از پای گشودن
تا چند در این ابر نهان باشد آن ماه		جان‌ها به لب آمد هله وقت است نمودن
ای گلشن روی تو ز دی ایمن و فارغ		وی سنبل ابروی تو ایمن ز درودن
ساقی چو تویی کفر بود بودن هشیار		وان شب که تویی ماه حرام است غنودن
چون آمد پیراهن خوش بوی تو یوسف		بس بارد و سرد است کنون لخلخه سودن
گفتم که ببوسم کف پای تو مرا گفت		آن جسم بود کش بتوانند بسودن
پس تا شه ما گوید کو راست مسلم		پر کردن افهام و بر افهام فزودن

گر زانک ملولی ز من ای فتنه حوران		این سلسله بگذار و کسی را بمشوران
در کوچه کوران تو یکی روز گذشتی		افتاد دو صد خارش در دیده کوران
در خواب نمودی تو شبی قامت خود را		بر سرو بیفزود ز تو قد قصوران
ای آنک تو را جنبش این عشق نبوده‌ست		حیران شده بر جای تو چون تازه حضوران
از لحن عرابی چو شتر بادیه کوبد		زین لحن چه بیگانه‌ای ای کم ز ستوران
عشقا تو سلیمان و سماع است سپاهت		رفتند به سوراخ خود از بیم تو موران
شمس الحق تبریز چو خورشید برآید		زیرا که ز خورشید بود جامه عوران

بفریفتیم دوش و پرندوش به دستان		خوردم دغل گرم تو چون عشوه پرستان
دی عهد نکردی بروم بازبیایم		سوگند نخوردی که بجویم دل مستان
گفتی که به بستان بر من چاشت بیایید		رفتی تو سحرگاه و ببستی در بستان
ای عشوه تو گرمتر از باد تموزی		وی چهره تو خوبتر از روی گلستان
دانی که دغل از چو تو یاری به چه ماند		در عین تموزی بجهد برق زمستان
گر زانک تو را عشوه دهد کس گله کم کن		صد شعبده کردی تو یکی شعبده بستان
بر وعده مکن صبر که گر صبر نبودی		هرگز نرسیدی مدد از نیست بهستان
ور نه بکنم غمز و بگویم که سبب چیست		زان سان که تو اقرار کنی که سبب است آن

نشاید از تو چندین جور کردن		نشاید خون مظلومان به گردن
مرا بهر تو باید زندگانی		وگر نی سهل دارم جان سپردن
از آن روزی که نام تو شنیدم		شدم عاجز من از شب‌ها شمردن
روا باشد که از چون تو کریمی		نصیب من بود افسوس خوردن
خداوندا از آن خوشتر چه باشد		بدیدن روی تو پیش تو مردن
مثال شمع شد خونم در آتش		ز دل جوشیدن و بر رخ فسردن
در این زندان مرا کند است دندان		از این صبر و از این دندان فشردن
از این خانه شدم من سیر وقت است		به بام آسمان‌ها رخت بردن

در این دم همدمی آمد خمش کن		که او ناگفته می داند خمش کن
ز جام باده خاموش گویا		تو را بی‌خویش بنشاند خمش کن
مزن تشنیع بر سلطان عشقش		که او کس را نرنجاند خمش کن
اگر در آینه دم را بگیری		تو را از گفت برهاند خمش کن
ز گردش‌های تو می داند آن کس		که گردون را بگرداند خمش کن
هر اندیشه که در دل دفن کردی		یکایک بر تو برخواند خمش کن
ز هر اندیشه مرغی آفریند		در آن عالم بپراند خمش کن
یکی جغد و یکی باز و یکی زاغ		که یک یک را نمی‌ماند خمش کن
گر آن مه را نمی‌بینی ببینی		چو چشمت را بپیچاند خمش کن
از این عالم و زان عالم مگو زانک		به یک رنگیت می راند خمش کن

ندا آمد به جان از چرخ پروین		که بالا رو چو دردی پست منشین
کسی اندر سفر چندین نماند		جدا از شهر و از یاران پیشین
ندای ارجعی آخر شنیدی		از آن سلطان و شاهنشاه شیرین
در این ویرانه جغدانند ساکن		چه مسکن ساختی ای باز مسکین
چه آساید به هر پهلو که گردد		کسی کز خار سازد او نهالین
چه پیوندی کند صراف و قلاب		چه نسبت زاغ را با باز و شاهین
چه آرایی به گچ ویرانه‌ای را		که بالا نقش دارد زیر سجین
چرا جان را نیارایی به حکمت		که ارزد هر دمش صد چین و ماچین
نه آن حکمت که مایه گفت و گوی است		از آن حکمت که گردد جان خدابین
تو گوهر شو که خواهند و نخواهند		نشانندت همه بر تاج زرین
رها کن پس روی چون پای کژمژ		الف می باش فرد و راست بنشین
چو معنی اسب آمد حرف چون زین		بگو تا کی کشی بی‌اسب این زین
کلوخ انداز کن در عشق مردان		تو هم مردی ولی مرد کلوخین
عروسی کلوخی با کلوخی		کلوخ آرد نثار و سنگ کابین
به گورستان به زیر خشت بنگر		که نشناسی تو سارانشان ز پایین
خدایا دررسان جان را به جان‌ها		بدان راهی که رفتند آل یاسین
دعای ما و ایشان را درآمیز		چنان کز ما دعای و از تو آمین
عنایت آن چنان فرما که باشد		ز ما احسان اندک وز تو تحسین
ز شهوانی به عقلانی رسانمان		بر اوج فوق بر زین لوح زیرین

دل خون خواره را یک باره بستان		ز غم صدپاره شد یک پاره بستان
بکن جان مرا امروز چاره		وگر نی جان از این بیچاره بستان
همه شب دوش می گفتم خدایا		که داد من از آن خون خواره بستان
دل سنگین او چون ریخت خونم		تو خون من ز سنگ خاره بستان
به دست دل فرستادم دو سه خط		یکی خط را از آن آواره بستان
در آن خط صورت و اشکال عشق است		برای عبرت و نظاره بستان
دلم با عشق هم استاره افتاد		نخواهی جرم از استاره بستان

بیا ای مونس جان‌های مستان		ببین اندیشه و سودای مستان
بیا ای میر خوبان و برافروز		ز شمع روی خود سیمای مستان
نمی‌آیی سر از طاقی برون کن		ببین این غلغل و غوغای مستان
بیا ای خواب مستان را ببسته		گشا این بند را از پای مستان
همه شب می رود تا روز ای مه		به اهل آسمان هیهای مستان
همی‌گویند ما هم زو خرابیم		چنین است آسمان پس وای مستان
فرشته و آدمی دیوان و پریان		ز تو زیر و زبر چون رای مستان
کلاه جمله هشیاران ربودند		در این بازارگه چه جای مستان
میفکن وعده مستان به فردا		تویی فردا و پس فردای مستان
چو مستان گرد چشمت حلقه کردند		کی بنشیند دگر بالای مستان
شنیدم چرخ گردون را که می گفت		منم یک لقمه از حلوای مستان
شنیدم از دهان عشق می گفت		منم معشوقه زیبای مستان
اگر گویند ماه روزه آمد		نیابی جام جان افزای مستان
بگو کان می ز دریاهای جان است		که جان را می دهد سقای مستان
همه مولای عقلند این غریب است		که عقل آمد که من مولای مستان
چو فرمان موقع داشت رویش		کشید ابروی او طغرای مستان
همه مستان نبشتند این غزل را		به خون دل ز خون پالای مستان

ز زخم دف کفم بدرید ای جان		چه بستی کیسه را دستی بجنبان
گشادی کن بجنب آخر نه سنگی		نه سنگی هم گشاید آب حیوان
مروت را مگر سیلاب برده‌ست		که پیدا نیست گرد او به میدان
درافکن کهنه‌ای گر زر نداری		تو را جز ریش کهنه نیست درمان
چو دستت بسته و ریشت گشاده‌ست		بجنبان ریش را ای ریش جنبان
گلو بگرفت و آوازم ز نعره		مگر بسته است راه گوش اخوان
اگر راه است آبی را در این ناو		چرا چرخی و سنگی نیست گردان
وگر این سنگ گردان است کو آرد		زهی مهمانی بی‌آب و بی‌نان
به طیبت گفتم این نکته مرنجید		مدارید از مزح خاطر پریشان
گلو مخراش و زیر لب بخوانش		دهانت پر کند از در و مرجان
مسلم دان خدا را خوان نهادن		خمش کن این کرم را نیست پایان

چرا منکر شدی ای میر کوران		نمی‌گویم که مجنون را مشوران
تو می گویی که بنما غیبیان را		ستیران را چه نسبت با ستوران
در این دریا چه کشتی و چه تخته		در این بخشش چه نزدیکان چه دوران
عدم دریاست وین عالم یکی کف		سلیمانی است وین خلقان چو موران
ز جوش بحر آید کف به هستی		دو پاره کف بود ایران و توران
در آن جوشش بگو کوشش چه باشد		چه می لافند از صبر این صبوران
از این بحرند زشتان گشته نغزان		از این موجند شیرین گشته شوران
نپردازی به من ای شمس تبریز		که در عشقت همی‌سوزند حوران

شنیدی تو که خط آمد ز خاقان		که از پرده برون آیند خوبان
چنین فرموده است خاقان که امسال		شکر خواهم که باشد سخت ارزان
زهی سال و زهی روز مبارک		زهی خاقان زهی اقبال خندان
درون خانه بنشستن حرام است		که سلطان می خرامد سوی میدان
بیا با ما به میدان تا ببینی		یکی بزم خوش پیدای پنهان
نهاده خوان و نعمت‌های بسیار		ز حلواها و از مرغان بریان
غلامان چو مه در پیش ساقی		نوای مطربان خوشتر از جان
ولیک از عشق شه جان‌های مستان		فراغت دارد از ساقی و از خوان
تو گویی این کجا باشد همان جا		که اندیشه کجا گشته‌ست جویان

کجا خواهی ز چنگ ما پریدن		کی داند دام قدرت را دریدن
چو پایت نیست تا از ما گریزی		بنه گردن رها کن سر کشیدن
دوان شو سوی شیرینی چو غوره		به باطن گر نمی‌دانی دویدن
رسن را می گزی ای صید بسته		نبرد این رسن هیچ از گزیدن
نمی‌بینی سرت اندر زه ماست		کمانی بایدت از زه خمیدن
چه جفته می زنی کز بار رستم		یکی دم هشتمت بهر چریدن
دل دریا ز بیم و هیبت ما		همی‌جوشد ز موج و از طپیدن
که سنگین اگر آن زخم یابد		ز بند ما نیارد برجهیدن
فلک را تا نگوید امر ما بس		به گرد خاک ما باید تنیدن
هوا شیری است از پستان شیطان		بود عقل تو شیر خر مکیدن
دهان خاک خشک از حسرت ماست		نیارد جرعه‌ای بی‌ما چشیدن
کی یارد صید ما را قصد کردن		کی یارد بنده ما را خریدن
کسی را که ربودیم و گزیدیم		که را خواهد به غیر ما گزیدن
امانی نیست جان را در جز عشق		میان عاشقان باید خزیدن
امان هر دو عالم عاشقان راست		چنین بودند وقت آفریدن
نشاید بره را از جور چوپان		ز چوپان جانب گرگان رمیدن
که این چوپان نریزد خون بره		که او جاوید داند پروریدن
بدان کاصحاب تن اصحاب فیلند		به کعبه کی تواند بررسیدن
که کعبه ناف عالم پیل بینی است		نتان بینی بر نافی کشیدن
ابابیلی شو و از پیل مگریز		ابابیل است دل در دانه چیدن
بچینند دشمنان را همچو دانه		پیام کعبه را داند شنیدن
ز دل خواهی شدن بر آسمان‌ها		ز دل خواهد گل دولت دمیدن
ز دل خواهی به دلبر راه بردن		ز دل خواهی ز ننگ تن رهیدن
دل از بهر تو یک دیکی بپخته‌ست		زمانی صبر می کن تا پزیدن
دل دل‌هاست شمس الدین تبریز		نتاند شمس را خفاش دیدن

اگر تو عاشقی غم را رها کن		عروسی بین و ماتم را رها کن
تو دریا باش و کشتی را برانداز		تو عالم باش و عالم را رها کن
چو آدم توبه کن وارو به جنت		چه و زندان آدم را رها کن
برآ بر چرخ چون عیسی مریم		خر عیسی مریم را رها کن
وگر در عشق یوسف کف بریدی		همو را گیر و مرهم را رها کن
وگر بیدار کردت زلف درهم		خیال و خواب درهم را رها کن
نفخت فیه من روحی رسیده‌ست		غم بیش و غم کم را رها کن
مسلم کن دل از هستی مسلم		امید نامسلم را رها کن
بگیر ای شیرزاده خوی شیران		سگان نامعلم را رها کن
حریصان را جگرخون بین و گرگین		گر و ناسور محکم را رها کن
بر آن آرد تو را حرص چو آزر		که ابراهیم ادهم را رها کن
خمش زان نوع کوته کن سخن را		که الله گو اعلم را رها کن
چو طالع گشت شمس الدین تبریز		جهان تنگ مظلم را رها کن

تو نقد قلب را از زر برون کن		وگر گوید زرم زوتر برون کن
که بیگانه چو سیلاب است دشمن		ز بامش تو بران وز در برون کن
مگس‌ها را ز غیرت ای برادر		از این بزم پر از شکر برون کن
دو چشم خاین نامحرمان را		از آن زیب و جمال فر برون کن
اگر کر نشنود آواز آن چنگ		اگر تانی کری از کر برون کن
چو مستان شیشه اندر دست دارند		دلی کو هست چون مرمر برون کن
نران راه معنی عاشقانند		نر شهوت بود چون خر برون کن
بر یزید است شهوت پر و بالش		از این مرغان نیکو پر برون کن
چو بنده شمس تبریزی نباشد		تو او را آدمی مشمر برون کن

گر این جا حاضری سر همچنین کن		چو کردی بار دیگر همچنین کن
مرا دی تنگ اندر بر کشیدی		بیا ای تنگ شکر همچنین کن
در و بام مرا دی می شکستی		درآ امروز از در همچنین کن
میان جان چاکر کار کردی		به پیش چشم چاکر همچنین کن
چه خوش کردی مها آن شیوه را دی		رها کن ناز و خوشتر همچنین کن

نتانی آمدن این راه با من		کجا دارد هریسه پای روغن
ولی همراهی و با تو بسازم		که چشم من به روی توست روشن
چو از راهت ببردم شرط نبود		میان راه ترک دوست کردن
بغل‌هایت بگیرم همچو پیران		چو طفلانت نهم گاهی به گردن
چو آدم توبه کن از خوشه چینی		چو کشتی بذر آن توست خرمن
دهان بربند گوش فهم بسته‌ست		مگو چیزی که می ناید به گفتن

دل معشوق سوزیده است بر من		وزان سوزش جهان را سوخت خرمن
بزد آتش به جان بنده شمعی		کز او شد موم جان سنگ و آهن
پدید آمد از آن آتش به ناگه		میان شب هزاران صبح روشن
به کوی عشق آوازه درافتاد		که شد در خانه دل شکل روزن
چه روزن کآفتاب نو برآمد		که سایه نیست آن جا قدر سوزن
از آن نوری که از لطفش برسته‌ست		ز آتش گلبن و نسرین و سوسن
از آن سو بازگرد ای یار بدخو		بدین سو آ که این سوی است مؤمن
به سوی بی‌سوی جمله بهار است		به هر سو غیر این سرمای بهمن
چو شمس الدین جان آمد ز تبریز		تو جان کندن همی‌خواهی همی‌کن

تو هر جزو جهان را بر گذر بین		تو هر یک را رسیده از سفر بین
تو هر یک را به طمع روزی خود		به پیش شاه خود بنهاده سر بین
مثال اختران از بهر تابش		فتاده عاجز اندر پای خور بین
مثال سیل‌ها در جستن آب		به سوی بحرشان زیر و زبر بین
برای هر یکی از مطبخ شاه		به قدر او تو خوان معتبر بین
به پیش جام بحرآشام ایشان		تو دریای جهان را مختصر بین
وان‌ها را که روزی روی شاه است		ز حسن شه دهانش پرشکر بین
به چشم شمس تبریزی تو بنگر		یکی دریای دیگر پرگهر بین

تو را پندی دهم ای طالب دین		یکی پندی دلاویزی خوش آیین
مشین غافل به پهلوی حریصان		که جان گرگین شود از جان گرگین
ز خارش‌های دل ار پاک گردی		ز دل یابی حلاوت‌های والتین
بجوشند از درون دل عروسان		چو مرد حق شوی ای مرد عنین
ز چشمه چشم پریان سر برآرند		چو ماه و زهره و خورشید و پروین
بنوش این را که تلقین‌های عشق است		که سودت کم کند در گور تلقین
به احسان زر به خوبان آن چنان ده		که نفریبند زشتانت به تحسین
نمی‌خواهند خوبان جز ممیز		بمفریبان تو ایشان را به کابین
ز تو آن گلرخان را ننگ آید		چو بفروشی تو سرگی را به سرگین
ز سنگ آسیا زیرین حمول است		نه قیمت بیش دارد سنگ زیرین
میان سنگ‌ها آن بیش ارزد		که افزون خورده باشد زخم میتین
ز اشکست تجلی فضل دارد		میان کوه‌ها آن طور سینین
خمش کن صبر کن تمکین تو کو		که را ماند ز دست عشق تمکین

بیا ساقی می ما را بگردان		بدان می این قضاها را بگردان
قضا خواهی که از بالا بگردد		شراب پاک بالا را بگردان
زمینی خود که باشد با غبارش		زمین و چرخ و دریا را بگردان
نیندیشم دگر زین خورده سودا		بیا دریای سودا را بگردان
اگر من محرم ساغر نباشم		مرا لا گیر و الا را بگردان
اگر کژ رفت این دل‌ها ز مستی		دل بی‌دست و بی‌پا را بگردان
شرابی ده که اندر جا نگنجم		چو فرمودی مرا جا را بگردان

به باغ آییم فردا جمله یاران		همه یاران همدل همچو باران
صلا گفتیم فردا روز باغ است		صلای عاشقان و حق گزاران
در آن باغ بتان و بت پرستان		هزاران در هزاران در هزاران
همه شادان و دست انداز و خندان		همه شاهان عشق و تاجداران
به زیر هر درختی ماه رویی		زهی خوبان زهی سیمین عذاران
یکی جوقی پیاده همچو سبزه		دگر جوقی چو شاخ گل سواران
نبینی سبزه را با گل حسودی		نباشد مست آن می را خماران

اگر خواهی مرا می در هوا کن		وگر سیری ز من رفتم رها کن
نیم قانع به یک جام و به صد جام		دوساله پیش تو دارم قضا کن
بده می گر ننوشم بر سرم ریز		وگر نیکو نگفتم ماجرا کن
من از قندم مرا گویی ترش شو		تو ماشی را بگیر و لوبیا کن
سر خم را به کهگل هین مبندا		دل خم را برآور دلگشا کن
مرا چون نی درآوردی به ناله		چو چنگم خوش بساز و بانوا کن
اگر چه می زنی سیلیم چون دف		که آوازی خوشی داری صدا کن
چو دف تسلیم کردم روی خود را		بزن سیلی و رویم را قفا کن
همی‌زاید ز دف و کف یک آواز		اگر یک نیست از همشان جدا کن
حریف آن لبی ای نی شب و روز		یکی بوسه پی ما اقتضا کن
تو بوسه باره‌ای و جمله خواری		نگیری پند اگر گویم سخا کن
شدی ای نی شکر ز افسون آن لب		ز لب ای نیشکر رو شکرها کن
نه شکر است این نوای خوش که داری		نوای شکرین داری ادا کن
خموش از ذکر نی می باش یکتا		که نی گوید که یکتا را دو تا کن

برو ای دل به سوی دلبر من		بدان خورشید شرق و شمع روشن
مرو هر سو به سوی بی‌سویی رو		که هر مسکین بدان سو یافت مسکن
بنه سر چون قلم بر خط امرش		که هر بی‌سر از او افراشت گردن
که جز در ظل آن سلطان خوبان		دل ترسندگان را نیست مؤمن
به دستت او دهد سرمایه زر		ز پایت او گشاید بند آهن
ور از انبوهی از در ره نیابی		چو گنجشکان درآ از راه روزن
وگر زان خرمن گل بو نیابی		چه سود عنبرینه و مشک و لادن
وگر سبلت ز شیرش تر نکردی		برو ای قلتبان و ریش می کن
چو دیدی روی او در دل بروید		گل و نسرین و بید و سرو و سوسن
درآمیزد دلت با آب حسنش		چو آتش که درآویزد به روغن
درآ در آتشش زیرا خلیلی		مرم ز آتش نه‌ای نمرود بدظن
درآ در بحر او تا همچو ماهی		بروید مر تو را از خویش جوشن
ز کاه غم جدا کن حب شادی		که آن مه را برای ماست خرمن
بهار آمد برون آ همچو سبزه		به کوری دی و بر رغم بهمن
نخمی چون کمان گر تیر اویی		به قاب قوس رستستی ز مکمن
زهی بر کار و ساکن تو به ظاهر		مثال مرهمی در کار کردن
خمش کن شد خموشی چون بلادر		بلادر گر ننوشی باش کودن

برآ بر بام و اکنون ماه نو بین		درآ در باغ و اکنون سیب می چین
از آن سیبی که بشکافد در روم		رود بوی خوشش تا چین و ماچین
برآ بر خرمن سیب و بکش پا		ز سیب لعل کن فرش و نهالین
اگر سیبش لقب گویم وگر می		وگر نرگس وگر گلزار و نسرین
یکی چیز است در وی چیست کان نیست		خدا پاینده دارش یا رب آمین
بیا اکنون اگر افسانه خواهی		درآ در پیش من چون شمع بنشین
همی‌ترسم که بگریزی ز گوشه		برآ بالا برون انداز نعلین
به پهلویم نشین برچفس بر من		رها کن ناز و آن خوهای پیشین
بیامیز اندکی ای کان رحمت		که تا گردد رخ زرد تو رنگین
روا باشد وگر خود من نگویم		همیشه عشوه و وعده دروغین
از این پاکی تو لیکن عاشقان را		پراکنده سخن‌ها هست آیین
زهی اوصاف شمس الدین تبریز		زهی کر و فر و امکان و تمکین

چو بربندند ناگاهت زنخدان		همه کار جهان آن جا زنخ دان
چو می برند شاخی را ز دو نیم		بلرزد شاخ دیگر را دل از بیم
که گفتت گرد چرخ چنبری گرد		که قد همچو سروت چنبری کرد
نمی‌بینم تو را آن مردی و زور		که بر گردون روی نارفته در گور
تو تا بنشسته‌ای در دار فانی		نشسته می روی و می نبینی
نشسته می روی این نیز نیکو است		اگر رویت در این رفتن سوی او است
بسی گشتی در این گرداب گردان		به سوی جوی رحمت رو بگردان
بزن پایی بر این پابند عالم		که تا دست از تبرک بر تو مالم
تو را زلفی است به از مشک و عنبر		تو ده کل را کلاهی ای برادر
کله کم جو چو داری جعد فاخر		کله بر آسمان انداز آخر
چرا دنیا به نکته مستحیله		فریبد چو تو زیرک را به حیله
به سردی نکته گوید سرد سیلی		نداری پای آن خر را شکالی
اگر دوران دلیل آرد در آن قال		تخلف دیده‌ای در روی او مال
تو را عمری کشید این غول در تیه		بکن با غول خود بحثی به توجیه
چرا الزام اویی چیست سکته		جوابش گو که مقلوب است نکته

فرود آ تو ز مرکب بار می بین		وجودت را تو پود و تار می بین
هر آن گلزار کاندر هجر مانده‌ست		سراسر جان او پرخار می بین
چو جمله راه‌های وصل را بست		رخان عاشقان را زار می بین
چو سررشته اشارت‌هاش دیدی		بر آن رشته برو گلزار می بین
ز جان‌ها جوق جوق از آتش او		فغان لابه کنان مکثار می بین
بزن تو چنگ در قانون شرطش		سماع دلکش اوتار می بین
به پیش ماجرای صدق آن شه		سرافکنده همه اخیار می بین
میان کودکان مکتب او		چه کوه و بحر از احبار می بین
چو بی‌میلی کند آن خدمت مه		چو مه سرگشته و دوار می بین
چو روی از منبرش برتافت جانی		درآویزان ورا بر دار می بین
اگر چه کار و باری بینی او را		ولی نسبت به شه بی‌کار می بین
خیالش دید جانم گفت آخر		به هجرت می خورم من نار می بین
بگفتا که عنایت بر فزون است		ولیکن دیدن ناچار می بین
اگر تو عاقلی گندم چو دیدی		ز سنبل‌ها نه از انبار می بین
دلت انبار و لطفم اصل سنبل		اشارت بشنو و بسیار می بین
خداوند شمس دین را گر ببینی		به غیب اندر رو و ازهار می بین
شود دیده گذاره سوی بی‌سو		در او انوار در انوار می بین

عشق است بر آسمان پریدن		صد پرده به هر نفس دریدن
اول نفس از نفس گسستن		اول قدم از قدم بریدن
نادیده گرفتن این جهان را		مر دیده خویش را بدیدن
گفتم که دلا مبارکت باد		در حلقه عاشقان رسیدن
ز آن سوی نظر نظاره کردن		در کوچه سینه‌ها دویدن
ای دل ز کجا رسید این دم		ای دل ز کجاست این طپیدن
ای مرغ بگو زبان مرغان		من دانم رمز تو شنیدن
دل گفت به کار خانه بودم		تا خانه آب و گل پریدن
از خانه صنع می پریدم		تا خانه صنع آفریدن
چون پای نماند می کشیدند		چون گویم صورت کشیدن؟

دیر آمده‌ای مرو شتابان		ای رفتن تو چو رفتن جان
دیر آمدن و شتاب رفتن		آیین گل است در گلستان
گفتی چونی چنانک ماهی		افتاده میان ریگ سوزان
چون باشد شهر شهریارا		بی دولت داد و عدل سلطان
من بی‌تو نیم ولیک خواهم		آن باتویی که هست پنهان
شب پرتو آفتاب هم هست		خاصه به تموز گرم و تفسان
قانع نشود به گرمی او		جز خفاشی ز بیم مرغان
گرمی خواهند و روشنی هم		مرغان که معودند با آن
ما وصف دو جنس مرغ گفتیم		بنگر ز کدامی ای غزل خوان

ای ساقی و دستگیر مستان		دل را ز وفای مست مستان
ای ساقی تشنگان مخمور		بس تشنه شدند می پرستان
از دست به دست می روان کن		بر دست مگیر مکر و دستان
سررشته نیستی به ما ده		در حسرت نیستند هستان
چون قیصر ما به قیصریه‌ست		ما را منشان به آبلستان
هر جا که می است بزم آن جاست		هر جا که وی است نک گلستان
یک جام برآر همچو خورشید		عالی کن از آن نهال پستان
دیدار حق است مؤمنان را		خوارزم نبیند و دهستان
منکر ز برای چشم زخمت		همچو سر خر میان بستان
گر در دل او نمی‌نشیند		خوش در دل ما نشسته است آن

ما شادتریم یا تو ای جان		ما صافتریم یا دل کان
در عشق خودیم جمله بی‌دل		در روی خودیم مست و حیران
ما مستتریم یا پیاله		ما پاکتریم یا دل و جان
در ما نگرید و در رخ عشق		ما خواجه عجبتریم یا آن
ایمان عشق است و کفر ماییم		در کفر نگه کن و در ایمان
ایمان با کفر شد هم آواز		از یک پرده زنند الحان
دانا چو نداند این سخن را		پس کی رسد این سخن به نادان

ای روی مه تو شاد خندان		آن روی همیشه باد خندان
آن ماه ز هیچ کس نزاده‌ست		ور زانک بزاد زاد خندان
ای یوسف یوسفان نشستی		در مسند عدل و داد خندان
آن در که همیشه بسته بودی		وا شد ز تو با گشاد خندان
ای آب حیات چون رسیدی		شد آتش و خاک و باد خندان

ای روی تو نوبهار خندان		احسنت زهی نگار خندان
می بینمت ای نگار در خلد		بر شاخ درخت انار خندان
یک لحظه جدا مباش از من		ای یار نکوعذار خندان
ای شهر جهان خراب بی‌تو		ای خسرو و شهریار خندان
ای صد گل سرخ عاشق تو		بر چشمه و سبزه زار خندان
در بیشه دل خیال رویت		شیر است کند شکار خندان
هر روز ز جانبی برآیی		چون دولت بی‌قرار خندان
بحری است صفات شمس تبریز		پر از در شاهوار خندان

بازآمد آستین فشانان		آن دشمن جان و عقل و ایمان
غارتگر صد هزار خانه		ویران کن صد هزار دکان
شورنده صد هزار فتنه		حیرتگه صد هزار حیران
آن دایه عقل و آفت عقل		آن مونس جان و دشمن جان
او عقل سبک کجا رباید		عقلی خواهد چو عقل لقمان
او جان خسیس کی پذیرد		جانی خواهد چو بحر عمان
آمد که خراج ده بیاور		گفتم که چه ده دهی است ویران
طوفان تو شهرها شکست است		یک ده چه زند میان طوفان
گفتا ویران مقام گنج است		ویرانه ماست ای مسلمان
ویرانه به ما ده و برون رو		تشنیع مزن مگو پریشان
ویرانه ز توست چون تو رفتی		معمور شود به عدل سلطان
حیلت مکن و مگو که رفتم		اندر پس در مباش پنهان
چون مرده بساز خویشتن را		تا زنده شوی به روح انسان
گفتی که تو در میان نباشی		آن گفت تو هست عین قرآن
کاری که کنی تو در میان نی		آن کرده حق بود یقین دان
باقی غزل به سر بگوییم		نتوان گفتن به پیش خامان
خاموش که صد هزار فرق است		از گفت زبان و نور فرقان

مال است و زر است مکسب تن		کسب دل دوستی فزودن
بستان بی‌دوست هست زندان		زندان با دوست هست گلشن
گر لذت دوستی نبودی		نی مرد شدی پدید نی زن
خاری که به باغ دوست روید		خوشتر ز هزار سرو و سوسن
بر هم دوزید عشق ما را		بی منت ریسمان و سوزن
گر خانه عالم است تاریک		بگشاید عشق شصت روزن
ور می ترسی ز تیر و شمشیر		جوشن گر عشق ساخت جوشن
هم عشق کمال خود بگوید		دم درکش و باش مرد الکن

وقت آمد توبه را شکستن		وز دام هزار توبه جستن
دست دل و جان‌ها گشادن		دست غم را ز پس ببستن
معشوقه روح را بدیدن		لعل لب او به بوسه خستن
در آب حیات غسل کردن		در وی تن خویش را بشستن
برخاست قیامت وصالش		تا کی به امید درنشستن
گر بسکلد آن نگار بنگر		صد پیوست است در آن سکستن
مخدومی شمس دین تبریز		ای جان تو رمیده‌ای ز بستن

ای دوست عتاب را رها کن		تدبیر دوای درد ما کن
ای دوست جدا مشو تو از ما		ما را ز بلا و غم جدا کن
اندیشه چو دزد در دل افتاد		مستم کن و دزد را فنا کن
شادی ز میان غم برانگیز		در عالم بی‌وفا وفا کن

ای عربده کرده دوش با من		می خورده و کرده جوش با من
ای جان به حق وصال دوشین		در خشم چنین مکوش با من
گر با تو ز من بدی بگفتید		با بنده بگو مپوش با من

امروز تو خوشتری و یا من		بی من تو چگونه‌ای و با من
نی نی من و تو مگو رها کن		فرقی خود نیست از تو تا من
بی تو بودی تو بر سر چرخ		بی من بودم به سال‌ها من
در پوست من و تو همچو انگور		در شیره کجا تو و کجا من
از بخل بجست و در سخا ماند		آن حاتم طی و گفت‌ها من
من بخل و سخا نثار کردم		ای بیش ز حاتم از سخا من
ای جان لطیف خوش لقا تو		ای آینه دار آن لقا من

عقل از کف عشق خورد افیون		هش دار جنون عقل اکنون
عشق مجنون و عقل عاقل		امروز شدند هر دو مجنون
جیحون که به عشق بحر می رفت		دریا شد و محو گشت جیحون
در عشق رسید بحر خون دید		بنشست خرد میانه خون
بر فرق گرفت موج خونش		می برد ز هر سوی به بی‌سون
تا گم کردش تمام از خود		تا گشت به عشق چست و موزون
در گم شدگی رسید جایی		کان جا نه زمین بود نه گردون
گر پیش رود قدم ندارد		ور بنشیند پس او است مغبون
ناگاه بدید زان سوی محو		زان سوی جهان نور بی‌چون
یک سنجق و صد هزار نیزه		از نور لطیف گشت مفتون
آن پای گرفته‌اش روان شد		می رفت در آن عجیب‌هامون
تا بو که رسد قدم بدان جا		تا رسته شود ز خویش و مادون
پیش آمد در رهش دو وادی		یک آتش بد یکیش گلگون
آواز آمد که رو در آتش		تا یافت شوی به گلستان هون
ور زانک به گلستان درآیی		خود را بینی در آتش و تون
بر پشت فلک پری چو عیسی		و اندر بالا فرو چو قارون
بگریز و امان شاه جان جو		از جمله عقیله‌ها تو بیرون
آن شمس الدین و فخر تبریز		کز هر چه صفت کنیش افزون

ای دشمن عقل و جان شیرین		نور موسی و طور سینین
ای دوست که زهره نیست جان را		تا از تو نشان دهد به تعیین
ای هر چه بگویم و نویسم		برخوانده نانبشته پیشین
ای آنک طبیب دردهایی		بی قرص بنفشه و فسنتین
ای باعث رزق مستمندان		بی قوصره و جوال و خرجین
هر ذوق که غیر حضرت توست		نوش تین است و نیش تنین
دو پاره کلوخ را بگیری		ویسی سازی از آن و رامین
وان نقش از آن فروتراشی		طینی باشد میانه طین
پس در کف صنع نقش بندت		لعبت‌هااند این سلاطین
بر هم زنشان چو دو سبو تو		تا بشکند آن یکی به توهین
تا لاف زند که من شکستم		تو بشکسته به دست تکوین
چون بادی را کنی مصور		طاووس شوند و باز و شاهین
شب خواب مسافری ببندی		یعنی که مخسب خیز بنشین
بنشین به خیال خانه دل		هر نقش که می کنیم می بین
نقشی دگری همی‌فرستیم		تا لقمه او شود نخستین
تا صورت راست را بدانی		در سینه ز صورت دروغین
من از پی اینت نقش کردم		تا کلک مرا کنی تو تحسین
امشب همه نقش‌ها شکارند		از اسب فرومگیر تو زین
تا روز سوار باش بر صید		مندیش ز بالش و نهالین
می گرد به گرد لیل لیلی		گر مجنونی ز پای منشین
امشب صدقات می دهد شاه		ان الصدقات للمساکین
صاع سلطان اگر بجویی		یابی به جوال ابن یامین
بس کن که دعا بسی بکردی		گوش آر از این سپس به آمین

برخیز و صبوح را برنجان		ای روی تو آفتاب رخشان
جان‌ها که ز راه نو رسیدند		بر مایده قدیم بنشان
جان‌ها که پرید دوش در خواب		در عالم غیب شد پریشان
هر جان به ولایتی و شهری		آواره شدند چون غریبان
مرغان رمیده را فرازآر		حراقه بزن صفیر برخوان
هرچ آوردند از ره آورد		بیخود کنشان و جمله بستان
زیرا هر گل که برگ دارد		او بر نخورد از این گلستان
عقلی باید ز عقل بیزار		خوش نیست قلاوزی زحیران
جغد است قلاوز و همه راه		در هر قدمی هزار ویران
ای باز خدا درآ به آواز		از کنگره‌های شهر سلطان
این راه بزن که اندر این راه		خفت اشتر و مست شد شتربان

از ما مرو ای چراغ روشن		تا زنده شود هزار چون من
تا بشکفد از درون هر خار		صد نرگس و یاسمین و سوسن
بر هر شاخی هزار میوه		در هر گل تر هزار گلشن
جان شب را تو چون چراغی		یا جان چراغ را چو روغن
ای روزن خانه را چو خورشید		یا خانه بسته را چو روزن
ای جوشن را چو دست داوود		یا رستم جنگ را چو جوشن
خورشید پی تو غرق آتش		وز بهر تو ساخت ماه خرمن
نستاند هیچ کس به جز تو		تاوان بهار را ز بهمن
از شوق تو باغ و راغ در جوش		وز عشق تو گل دریده دامن
ای دوست مرا چو سر تو باشی		من غم نخورم ز وام کردن
روزی که گذر کنی به بازار		هم مرد رود ز خویش و هم زن
وان شب که صبوح او تو باشی		هم روح بود خراب و هم تن
ترکی کند آن صبوح و گوید		با هندوی شب به خشم سن سن
ترکیت به از خراج بلغار		هر سن سن تو هزار رهزن
گفتی که خموش من خموشم		گر زانک نیاریم به گفتن
ور گوش رباب دل بپیچی		در گفت آیم که تن تنن تن
خاکی بودم خموش و ساکن		مستم کردی به هست کردن
هستی بگذارم و شوم خاک		تا هست کنی مرا دگر فن
خاموش که گفت نیز هستی است		باش از پی انصتواش الکن

دلبر بیگانه صورت مهر دارد در نهان		گر زبانش تلخ گوید قند دارد در دهان
از درون سو آشنا و از برون بیگانه رو		این چنین پرمهر دشمن من ندیدم در جهان
چونک دلبر خشم گیرد عشق او می گویدم		عاشق ناشی مباش و رو مگردان هان و هان
راست ماند تلخی دلبر به تلخی شراب		سازوار اندر مزاج و تلخ تلخ اندر زبان
پیش او مردن به هر دم از شکر شیرینتر است		مرده داند این سخن را تو مپرس از زندگان
شاد روزی کاین غزل را من بخوانم پیش عشق		سجده‌ای آرم بر زمین و جان سپارم در زمان
مرغ جان را عشق گوید میل داری در قفس		مرغ گوید من تو را خواهم قفس را بردران

عاشقان نالان چو نای و عشق همچون نای زن		تا چه‌ها در می دمد این عشق در سرنای تن
هست این سر ناپدید و هست سرنایی نهان		از می لب‌هاش باری مست شد سرنای من
گاه سرنا می نوازد گاه سرنا می گزد		آه از این سرنایی شیرین نوای نی شکن
شمع و شاهد روی او و نقل و باده لعل او		ای ز لعلش مست گشته هم حسن هم بوالحسن
بوحسن گو بوالحسن را کو ز بویش مست شد		وان حسن از بو گذشت و قند دارد در دهن
آسمان چون خرقه رقصان است و صوفی ناپدید		ای مسلمانان که دیده‌ست خرقه رقصان بی‌بدن
خرقه رقصان از تن است و جسم رقصان است ز جان		گردن جان را ببسته عشق جانان در رسن
ای دل مخمور گویی باده‌ات گیرا نبود		باده گیرای او وانگه کسی با خویشتن

هر خوشی که فوت شد از تو مباش اندوهگین		کو به نقشی دیگر آید سوی تو می دان یقین
نی خوشی مر طفل را از دایگان و شیر بود		چون برید از شیر آمد آن ز خمر و انگبین
این خوشی چیزی است بی‌چون کآید اندر نقش‌ها		گردد از حقه به حقه در میان آب و طین
لطف خود پیدا کند در آب باران ناگهان		باز در گلشن درآید سر برآرد از زمین
گه ز راه آب آید گه ز راه نان و گوشت		گه ز راه شاهد آید گه ز راه اسب و زین
از پس این پرده‌ها ناگاه روزی سر کند		جمله بت‌ها بشکند آنک نه آن است و نه این
جان به خواب از تن برآید در خیال آید بدید		تن شود معزول و عاطل صورتی دیگر مبین
گویی اندر خواب دیدم همچو سروی خویش را		روی من چون لاله زار و تن چو ورد و یاسمین
آن خیال سرو رفت و جان به خانه بازگشت		ان فی هذا و ذاک عبرة للعالمین
ترسم از فتنه وگر نی گفتنی‌ها گفتمی		حق ز من خوشتر بگوید تو مهل فتراک دین
فاعلاتن فاعلاتن فاعلاتن فاعلات		نان گندم گر نداری گو حدیث گندمین
آخر ای تبریز جان اندر نجوم دل نگر		تا ببینی شمس دنیا را تو عکس شمس دین

نازنینی را رها کن با شهان نازنین		ناز گازر برنتابد آفتاب راستین
سایه خویشی فنا شو در شعاع آفتاب		چند بینی سایه خود نور او را هم ببین
درفکنده‌ای خویش غلطی بی‌خبر همچون ستور		آدمی شو در ریاحین غلط و اندر یاسمین
از خیال خویش ترسد هر کی در ظلمت بود		زان که در ظلمت نماید نقش‌های سهمگین
از ستاره روز باشد ایمنی کاروان		زانک با خورشید آمد هم قران و هم قرین
مرغ شب چون روز بیند گوید این ظلمت ز چیست		زانک او گشته‌ست با شب آشنا و همنشین
شاد آن مرغی که مهر شب در او محکم نگشت		سوی تبریز آید او اندر هوای شمس دین

می پرد این مرغ دیگر در جنان عاشقان		سوی عنقا می کشاند استخوان عاشقان
ای دریغا چشم بودی تا بدیدی در هوا		تا روان دیدی روان گشته روان عاشقان
اشتران سربریده پای بالا می نهند		اشتر باسر مجو در کاروان عاشقان
آن جنازه برپریدی گر نگفتی غیرتش		بی نشان رو بی‌نشان رو بی‌نشان عاشقان
چون به گورستان درآید استخوان عاشقی		صد نواله پیچد از وی میرخوان عاشقان
ذره ذره دف زدی و کف زدی در عرس او		گر روا بودی شدن پیدا نهان عاشقان
چون تن عاشق درآید همچو گنجی در زمین		صد دریچه برگشاید آسمان عاشقان
در کفن پیچید بینید ای عزیزان کوه قاف		چشم بند است این عجب یا امتحان عاشقان
خرمن گل بود و شد از مرگ شاخ زعفران		صد گلستان بیش ارزد زعفران عاشقان
ای رسول غیرت مردان دهانم را مگیر		تا دو سه نکته بگویم از زبان عاشقان

ای ز تو مه پای کوبان وز تو زهره دف زنان		می زنند ای جان مردان عشق ما بر دف زنان
نقل هر مجلس شده‌ست این عشق ما و حسن تو		شهره شهری شده ما کو چنین بد شد چنان
ای به هر هنگامه دام عشق تو هنگامه گیر		وی چکیده خون ما بر راه ره رو را نشان
صد هزاران زخم بر سینه ز زخم تیر عشق		صد شکار خسته و نی تیر پیدا نی کمان
روی در دیوار کرده در غم تو مرد و زن		ز آب و نان عشق رفته اشتهای آب و نان
خون عاشق اشک شد وز اشک او سبزه برست		سبزه‌ها از عکس روی چون گل تو گلستان
ذوق عشقت چون ز حد شد خلق آتشخوار شد		همچو اشترمرغ آتش می خورد در عشق جان
هجر سرد چون زمستان راه‌ها را بسته بود		در زمین محبوس بود اشکوفه‌های بوستان
چونک راه ایمن شد از داد بهاران آمدند		سبزه را تیغ برهنه غنچه را در کف سنان
خیز بیرون آ به بستان کز ره دور آمدند		خیز کالقادم یزار و رنجه شو مرکب بران
از عدم بستند رخت و جانب بحر آمدند		آنگه از بحر آمدند اندر هوا تا آسمان
برج برج آسمان را گشته و پذرفته اند		از هر استاره بضاعت و آمده تا خاکدان
آب و آتش ز آسمانش می رسد هر دم مدد		چند روزی کاندر این خاکند ایشان میهمان
خوان‌ها بر سر نسیم و کاس‌ها بر کف صبا		با طبق پوشی که پوشیده‌ست جز از اهل خوان
می رسند و هر کسی پرسان که چیست اندر طبق		با زبان حال می گویند با پرسندگان
هر کسی گر محرمستی پس طبق پوشیده چیست		قوت جان چون جان نهان و قوت تن پیدا چو نان
ذوق نان هم گرسنه بیند نبیند هیچ سیر		بر دکان نانبا از نان چه می داند دکان
نانوا گر گرسنه ستی هیچ نان نفروختی		گر بدانستی صبا گل را نکردی گلفشان
هر کش از معشوق ذوقی نیست الا در فروخت		او نباشد عاشق او باشد به معنی قلتبان
عذر عاشق گر فروشد دانک میل دلبر است		از ضرورت تا نبندد در به رویش دلستان
چونک می بیند که میل دلبر اندر شهرگی است		اشک می بارد ز رشک آن صنم از دیدگان
اشک او مر رشک او را ضد و دشمن آمده‌ست		رشک پنهان دارد و اشکش روان و قصه خوان
تخم پنهان کرده خود را نگر باغ و چمن		شهوت پنهان خود را بین یکی شخصی دوان
عین پنهان داشتن شد علت پیدا شدن		بی لسانی می شود بر رغم ما عین لسان
چند فرزندان به هر اندیشه بعد مرگ خویش		گرد جان خویش بینی در لحد باباکنان
زاده از اندیشه‌های خوب تو ولدان و حور		زاده از اندیشه‌های زشت تو دیو کلان
سر اندیشه مهندس بین شده قصر و سرا		سر تقدیر ازل را بین شده چندین جهان
واقفی از سر خود از سر سر واقف نه‌ای		سر سر همچون دل آمد سر تو همچون زبان
گر سر تو هست خوب از سر سر ایمن مباش		باش ناایمن که ناایمن همی‌یابد امان
سربلندی سرو و خنده گل نوای عندلیب		میوه‌های گرم رو سر دم سرد خزان
برگ‌ها لرزان چه می لرزید وقت شادی است		دام‌ها در دانه‌های خوش بود ای باغبان
ما ز سرسبزی به روی زرد چند افتاده‌ایم		در کمین غیب بس تیر است پران از کمان
لاله رخ افروخته وز خشم شد دل سوخته		سنبله پرسود و کژگردن ز اندیشه گران
آن گل سوری ستیزه گل دکانی باز کرد		رنگ‌ها آمیخت اما نیستش بویی از آن
خوشه‌ها از سست پایی رو نهاده بر زمین		غوره‌اش شیرین شد آخر از خطاب یسجدان
نرگس خیره نگر آخر چه می بینی به باغ		گفت غمازی کنم پس من نگنجم در میان
سوسنا افسوس می داری زبان کردی برون		یا زبان درکش چو ما و یا بکن حالی بیان
گفت بی‌گفتن زبان ما بیان حال ماست		گر نه پایان راسخستی سبز کی بودی سران
گفتم ای بید پیاده چون پیاده رسته‌ای		گفت تا لطف تواضع گیرم از آب روان
رنگ معشوق است سیب لعل را طعم ترش		زانک خوبان را ترش بودن بزیبد این بدان
پس درخت و شاخ شفتالو چرا پستی نمود		بهر شفتالو فشاندن پیش شفتالوستان
گفت آری لیک وقتی می دهد شفتالویی		که رسد جان از تن عاشق ز ناخن تا دهان
ای سپیدار این بلندی جستنت رسوایی است		چون نه گل داری نه میوه گفت خامش هان و هان
گر گلم بودی و میوه همچو تو خودبینمی		فارغم از دید خود بر خودپرستان دیدبان
نار آبی را همی‌گفت این رخ زردت ز چیست		گفت زان دردانه‌ها کاندر درون داری نهان
گفت چون دانسته‌ای از سر من گفتا بدانک		می نگنجی در خود و خندان نمایی ناردان
نی تو خندانی همیشه خواه خند و خواه نی		وز تو خندان است عالم چون جنان اندر جنان
لیک آن خنده چون برق او راست کو گرید چو ابر		ابر اگر گریان نباشد برق از او نبود جهان
خاک را دیدم سیاه و تیره و روشن ضمیر		آب روشن آمد از گردون و کردش امتحان
آب روشن را پذیرا شد ضمیر روشنش		زاد چون فردوس و جنت شاخ و کاخ بی‌کران
این خیار و خربزه در راه دور و پای سست		چون پیاده حاج می آیند اندر کاروان
بادیه خون خوار بینی از عدم سوی وجود		بر خطاب کن همه لبیک گو بهر امان
چه پیاده بلک خفته رفته چون اصحاب کهف		خفته پهلو بر زمین و رفته تک تا آسمان
در چنین مجمع کدو آمد رسن بازی گرفت		از کی دید آن زو که دادش آن رسن‌های رسان
این چمن‌ها وین سمن وین میوه‌ها خود رزق ماست		آن گیا و خار و گل کاندر بیابان است آن
آن نصیب و میوه و روزی قومی دیگر است		نفرت و بی‌میلی ما هست آن را پاسبان
صد هزاران مور و مار و صد هزاران رزق خوار		هر یکی جوید نصیبه هر یکی دارد فغان
هر دوا درمان رنجی هر یکی را طالبی		چون عقاقیری که نشناسد به غیر طب دان
بس گیا کان پیش ما زهر و بر ایشان پای زهر		پیش ما خار است و پیش اشتران خرمابنان
جوز و بادام از درون مغز است و بیرون پوست و قشر		اندرون پوست پرورده چو بیضه ماکیان
باز خرما عکس آن بیرون خوش و باطن قشور		باطن و ظاهر تو چون انجیر باش ای مهربان
جذبه شاخ آب را از بیخ تا بالا کشد		همچنانک جذبه جان را برکشد بی‌نردبان
غوصه گشت این باد و آبستن شد آن خاک و درخت		بادها چون گشن تازی شاخه‌ها چون مادیان
می رسد هر جنس مرغی در بهار از گرمسیر		همچو مهمان سرسری می سازد این جا آشیان
صد هزاران غیب می گویند مرغان در ضمیر		کان فلان خواهد گذشتن جای او گیرد فلان
از سلیمان نامه‌ها آورده‌اند این هدهدان		کو زبان مرغ دانی تا شود او ترجمان
عارف مرغان است لک لک لک لکش دانی که چیست		ملک لک و الامر لک و الحمد لک یا مستعان
وقت پیله روح آمد قشلق تن را بهل		آخر از مرغان بیاموزید رسم ترکمان
همچو مرغان پاسبانی خویش کن تسبیح گو		چند گاهی خود شود تسبیح تو تسبیح خوان
بس کنم زین باد پیمودن ولیکن چاره نیست		زانک کشتی مجاهد کی رود بی‌بادبان
بادپیمایی بهار آمد حیات عالمی		بادپیمایی خزان آمد عذاب انس و جان
این بهار و باغ بیرون عکس باغ باطن است		یک قراضه‌ست این همه عالم و باطن هست کان
لاجرم ما هر چه می گوییم اندر نظم هست		نزد عاشق نقد وقت و نزد عاقل داستان
عقل دانایی است و نقلش نقل آمد یا قیاس		عشق کان بینش آمد ز آفتاب کن فکان
آفتابی کو مجرد آمد از برج حمل		آفتابی بی‌نظیر بی‌قرین خوش قران
آنک لاشرقیه بوده‌ست و لاغربیه		زانک شرق و غرب باشد در زمین و در زمان
آفتابی کو نسوزد جز دل عشاق را		مهر جان ره یابد آن جا نی ربیع و مهر جان
چونک ما را از زمین و از زمان بیرون برد		از فنا ایمن شویم از جود او ما جاودان
این زمین و این زمان بیضه‌ست و مرغی کاندر او است		مظلم و اشکسته پر باشد حقیر و مستهان
کفر و ایمان دان در این بیضه سپید و زرده را		واصل و فارق میانشان برزخ لایبغیان
بیضه را چون زیر پر خویش پرورد از کرم		کفر و دین فانی شد و شد مرغ وحدت پرفشان
شمس تبریزی دو عالم بود بی‌رویت عقیم		هر یکی ذره کنون از آفتابت توامان

مهره‌ای از جان ربودم بی‌دهان و بی‌دهان		گر رقیب او بداند گو بدان و گو بدان
سر او را نقش کردم نقش کردم نقش کرد		هر که خواهد گو بخوان و گو بخوان و گو بخوان
پیش منکر می شدم من نیستم من نیستم		هستم اکنون در میان و در میان و در میان
گر تو گویی کو درستی کو درستی کو گواه		در شکست من بیان و صد بیان و صد بیان
اشک چشمم بس گواه و بس گواه و بس گواه		رنگ رویم بس نشان و بس نشان و بس نشان
نک نشان لاله رویی لاله رویی لاله‌ای		بر رخ من زعفران و زعفران و زعفران
جز صلاح الدین نداند این سخن را این سخن		من غلام زیرکان و زیرکان و زیرکان

من ز گوش او بدزدم حلقه دیگر نهان		تا نداند چشم دشمن ور بداند گو بدان
بر رخم خطی نبشت و من نهان می داشتم		زین سپس پنهان ندارم هر کی خواند گو بخوان
طوق زر عشق او هم لایق این گردن است		بشکند از طوق عشقش گردن گردن کشان
کوس محمودی همه بر اشتر محمود باد		بار دل هم دل کشد محرم کجا باشد زبان
آینه آهن دلی باید که تا زخمش کشد		زخم آیینه نباشد درخور آیینه دان
لیک روی دوست بینی بی‌خبر باشی ز زخم		چون زنان مصر بیخود در جمال یوسفان
صد هزاران حسن یوسف در جمال روی کیست		شمس تبریزی ما آن خوش نشین خوش نشان

می گزید او آستین را شرمگین در آمدن		بر سر کویی که پوشد جان‌ها حله بدن
آن طرف رندان همه شب جامه‌ها را می کنند		تا ببینی روز روشن ما و من بی‌ما و من
رومیانش جامه دزد و زنگیانش جامه دوز		شاد باش ای جامه دزد و آفرین ای جامه کن
سرفرازی کار شمع و سرسپاری کار او		شرط باشد هر دو کارش هر کی شد شمع لگن
در سپردن هر کی زودتر در فروزش بیشتر		سر بنه در زیر پای و دستکی بر هم بزن
چون درآرد ماه رویی دست خود در گردنت		ترک کن سالوس را تو خویش را بر وی فکن
تا بریزی و برویی آن زمان در باغ او		روی گل بر روی گل هم یاسمن بر یاسمن
عاشقان اندرربوده از بتان روبندها		زانک در وحدت نباشد نقش‌های مرد و زن
بر سر گور بدن بین روح‌ها رقصان شده		تا بدیده صد هزاران خویشتن بی‌خویشتن
زلف عنبرسای او گوید به جان لولیان		خیز لولی تا رسن بازی کنیم اینک رسن
مرتضای عشق شمس الدین تبریزی ببین		چون حسینم خون خود در زهر کش همچون حسن

چون ببینی آفتاب از روی دلبر یاد کن		چون ببینی ابر را از اشک چاکر یاد کن
چون ببینی ماه نو را همچو من بگداخته		از برای جان خود زین جان لاغر یاد کن
درنگر در آسمان وین چرخ سرگردان ببین		حال سرگردان این بی‌پا و بی‌سر یاد کن
چون جهان تاریک بینی از سپاه زنگ شب		از اسیران شب هجران کافر یاد کن
چون ببینی نسر طایر بر فلک بر آتشین		ز آتش مرغ دل سوزیده شهپر یاد کن
چون ببینی بر فلک مریخ خون آشام را		چشم مریخی خون آشام پرشر یاد کن
لب ببند و خشک آر و هر چه بینی خشک و تر		در لب و چشمم نگر زان خشک و زین‌تر یاد کن

هر چه آن سرخوش کند بویی بود از یار من		هر چه دل واله کند آن پرتو دلدار من
خاک را و خاکیان را این همه جوشش ز چیست		ریخت بر روی زمین یک جرعه از خمار من
هر که را افسرده دیدی عاشق کار خود است		منگر اندر کار خویش و بنگر اندر کار من
در بهاران گشت ظاهر جمله اسرار زمین		چون بهار من بیاید بردمد اسرار من
چون به گلزار زمین خار زمین پوشیده شد		خارخار من نماند چون دمد گلزار من
هر کی بیمار خزان شد شربتی خورد از بهار		چون بهار من بخندد برجهد بیمار من
چیست این باد خزانی آن دم انکار تو		چیست آن باد بهاری آن دم اقرار من

کاشکی از غیر تو آگه نبودی جان من		خود ندانستی به جز تو جان معنی دان من
تا نه ردی کردمی و نی تردد نی قبول		بودمی بی‌دام و بی‌خاشاک در عمان من
غیر رویت هر چه بینم نور چشمم کم شود		هر کسی را ره مده ای پرده مژگان من
سخت نازک گشت جانم از لطافت‌های عشق		دل نخواهم جان نخواهم آن من کو آن من
همچو ابرم روترش از غیرت شیرین خویش		روی همچون آفتابت بس بود برهان من
رو مگردان یک زمان از من که تا از درد تو		چرخ را بر هم نسوزد دود آتشدان من
تا خموشم من ز گلزار تو ریحان می برم		چون بنالم عطر گیرد عالم از ریحان من
من که باشم مر تو را من آنک تو نامم نهی		تو کی باشی مر مرا سلطان من سلطان من
چون بپوشد جعد تو روی تو را ره گم کنم		جعد تو کفر من آمد روی تو ایمان من
ای به جان من تو از افغان من نزدیکتر		یا فغانم از تو آید یا تویی افغان من

سوی بیماران خود شد شاه مه رویان من		گفت ای رخ‌های زرد و زعفرانستان من
زعفرانستان خود را آب خواهم داد آب		زعفران را گل کنم از چشمه حیوان من
زرد و سرخ و خار و گل در حکم و در فرمان ماست		سر منه جز بر خط فرمان من فرمان من
ماه رویان جهان از حسن ما دزدند حسن		ذره‌ای دزدیده‌اند از حسن و از احسان من
عاقبت آن ماه رویان کاه رویان می شوند		حال دزدان این بود در حضرت سلطان من
روز شد ای خاکیان دزدیده‌ها را رد کنید		خاک را ملک از کجا حسن از کجا ای جان من
شب چو شد خورشید غایب اختران لافی زنند		زهره گوید آن من دان ماه گوید آن من
مشتری از کیسه زر جعفری بیرون کند		با زحل مریخ گوید خنجر بران من
وان عطارد صدر گیرد که منم صدرالصدور		چرخ‌ها ملک من است و برج‌ها ارکان من
آفتاب از سوی مشرق صبحدم لشکر کشد		گوید ای دزدان کجا رفتید اینک آن من
زهره زهره درید و ماه را گردن شکست		شد عطارد خشک و بارد با رخ رخشان من
کار مریخ و زحل از نور ماهم درشکست		مشتری مفلس برآمد کاه شد همیان من
چون یکی میدان دوانید آفتاب آمد ندا		هان و هان ای بی‌ادب بیرون شو از میدان من
آفتاب آفتابم آفتابا تو برو		در چه مغرب فرورو باش در زندان من
وقت صبح از گور مشرق سر برآر و زنده شو		منکران حشر را آگه کن از برهان من
عید هر کس آن مهی باشد که او قربان او است		عید تو ماه من آمد ای شده قربان من
شمس تبریزی چو تافت از برج لاشرقیه		تاب ذات او برون شد از حد و امکان من

بانگ آید هر زمانی زین رواق آبگون		آیت انا بنیناها و انا موسعون
کی شنود این بانگ را بی‌گوش ظاهر دم به دم		تایبون العابدون الحامدون السایحون
نردبان حاصل کنید از ذی المعارج برروید		تعرج الروح الیه و الملایک اجمعون
کی تراشد نردبان چرخ نجار خیال		ساخت معراجش ید کل الینا راجعون
تا تراشیده نگردی تو به تیشه صبر و شکر		لایلقیها فرو می خوان و الاالصابرون
بنگر این تیشه به دست کیست خوش تسلیم شو		چون گره مستیز با تیشه که نحن الغالبون
پایه‌ای چند ار برآیی باشی اصحاب الیمین		ور رسی بر بام خود السابقون السابقون
گر ز صوفی خانه گردونی ای صوفی برآ		و اندرآ اندر صف انا لنحن الصافون
ور فقیری کوس تم الفقر فهو الله بزن		ور فقیهی پاک باش از انهم لا یفقهون
گر چو نونی در رکوع و چون قلم اندر سجود		پس تو چون نون و قلم پیوند با مایسطرون
چشم شوخ سوف یبصر باش پیش از یبصرون		چو مداهن نرم سازی چیست پیش یدهنون
چون درخت سدره بیخ آور شو از لا ریب فیه		تا نلرزد شاخ و برگت از دم ریب المنون
بنگر آن باغ سیه گشته ز طاف طایف		مکر ایشان باغ ایشان سوخته هم نایمون

آنچ می آید ز وصفت این زمانم در دهن		بر مرید مرده خوانم اندراندازد کفن
خود مرید من نمیرد کآب حیوان خورده است		وانگهان از دست کی از ساقیان ذوالمنن
ای نجات زندگان و ای حیات مردگان		از درونم بت تراشی وز برونم بت شکن
ور براندازد ز رویت باد دولت پرده‌ای		از حیا گل آب گردد نی چمن ماند نه من
ور می لب بازگیری از گلستان ساعتی		از خمار و سرگرانی هر سمن گردد سه من
ور زمانی بی‌دلان را دم دهی و دل دهی		جان رهد از ننگ ما و ما رهیم از خویشتن
گر ندزدید از تو چیزی دل چرا آویخته‌ست		چاره نبود دزد را در عاقبت ز آویختن
گر چنین آویختن حاصل شدی هر دزد را		از حریصی دزد گشتی جمله عالم مرد و زن
اندر این آویختن کمتر کراماتی که هست		آب حیوان خوردن است و تا ابد باقی شدن
چاشنی سوز شمعت گر به عنقا برزدی		پر چو پروانه بدادی سر نهادی در لگن
صورت صنع تو آمد ساعتی در بتکده		گه شمن بت می شد آن دم گاه بت می شد شمن
هر زمانی نقش می شد نعت احمد بر صلیب		سر وحدت می شنیدند آشکارا از وثن
عشقت ای خوب ختن بر دل سواره گشت گفت		این چنین مرکب بباید تاختن را تا ختن
شور تو عقلم ستد با فتنه‌ها دربافتم		شور و بی‌عقلی بباید بافتن را با فتن
من کجا شعر از کجا لیکن به من در می دمد		آن یکی ترکی که آید گویدم هی کیمسن
ترک کی تاجیک کی زنگی کی رومی کی		مالک الملکی که داند مو به مو سر و علن
جامه شعر است شعر و تا درون شعر کیست		یا که حوری جامه زیب و یا که دیوی جامه کن
شعرش از سر برکشیم و حور را در بر کشیم		فاعلاتن فاعلاتن فاعلاتن فاعلن

بوی آن باغ و بهار و گلبن رعناست این		بوی آن یار جهان آرای جان افزاست این
این چنین بویی کز او اجزای عالم مست شد		از زمین نبود مگر از جانب بالا است این
اختران گویند از بالا که این خورشید چیست		ماهیان گویند در دریا که چه غوغاست این
آفتابش روی‌ها را می کند چون آفتاب		رشک جان ماه سیم افشان خوش سیماست این
بعد چندین سال حسن یوسفی واپس رسید		این چه حسن و خوبی است این حیرت حور است این
این عجب خضری است ساقی گشته از آب حیات		کوه قاف نادر است و نادره عنقاست این
شعله انافتحنا مشرق و مغرب گرفت		قره العین و حیات جان مولاناست این
این چه می پوشی مپوشان ظاهر و مطلق بگو		سنجق نصرالله و اسپاه شاه ماست این
این امان هر دو عالم وین پناه هر دو کون		دستگیر روز سخت و کافل فرداست این
چرخ را چرخی دگر آموخت پرآشوب و شور		این چه عشق است ای خداوند و عجب سوداست این
ای خوش آوازی که آوازت به هر دل می رسد		شرح کن این را که گوهرهای آن دریاست این

ای برادر تو چه مرغی خویشتن را بازبین		گر تو دست آموز شاهی خویشتن را باز بین
هر کی انبازی برید از خویش آن بازی مدان		در جهان او را چو حق بی‌مثل و بی‌انباز بین
ز آفتابی کآفتاب آسمان یک جام او است		ذره‌ها و قطره‌ها را مست و دست انداز بین
چونک قبله شاه یابی قبله اقبال شو		چون دو دم خوردی ز جامش بخت را دمساز بین
گفتم ای اکسیر بنما مس را چون زر کنی		رو به صرافان دل آورد گفتا گاز بین
گفتمش چون زنده کردی مرغ ابراهیم را		گفت پر و بال برکن هم کنون پرواز بین
گفتم از آغاز مرغ روح ما بی‌پر بده‌ست		گفت هین بشکن قفس آغاز بی‌آغاز بین
زان فروبسته دمی کت همدم و همراز نیست		چشم بگشا هر دمی همراز بین همراز بین
این دمی چندی که زد جان تو در سوز و نیاز		چون دم عیسی به حضرت زنده و باساز بین
خاک خواری را بمان چون خاک خواری پیشه گیر		خاک را از بعد خواری در چمن اعزاز بین

هست ما را هر زمانی از نگار راستین		لقمه‌ای اندر دهان و دیگری در آستین
این حد خوبی نباشد ای خدایا چیست این		هیچ سروی این ندارد خوش قد و بالا است این
این چنین خورشید پیدا چونک پنهان می شود		او چنین پنهان ز عالم از برای ماست این
جمع خواهد آن بت و تنهاروان خود دیگرند		هر کجا خوبی بود او طالب غوغاست این
شمس تبریز ار چه جانی گر چو جان پنهان شوی		بر دلم تهمت نشیند کز کجا برخاست این

هر صبوحی ارغنون‌ها را برنجان همچنین		آفرین‌ها بر جمالت همچنین جان همچنین
پیش رویت روز مست و پیش زلفت شب خراب		ای که کفرت همچنان و ای که ایمان همچنین
در کنار زهره نه تو چنگ عشرت همچنان		پای کوبان اندرآ ای ماه تابان همچنین
اشتهای مشک و عنبر چون بخیزد جمع را		حلقه‌های زلف خود را زو برافشان همچنین
چرخه چرخ ار بگردد بی‌مرادت یک نفس		آتشی درزن به جان چرخ گردان همچنین
روز روز مجلس است ای عشق دست ما بگیر		می کشان تا بزم خاص و تخت سلطان همچنین
پاره پاره پیشتر رو گر چه مستی ای رفیق		پاره‌ای راه است از ما تا به میدان همچنین
در هوای شمس تبریزی ز ظلمت می گذر		ناگهان سر برزنی از باغ و ایوان همچنین

عیش‌هاتان نوش بادا هر زمان ای عاشقان		وز شما کان شکر باد این جهان ای عاشقان
نوش و جوش عاشقان تا عرش و تا کرسی رسید		برگذشت از عرش و فرش این کاروان ای عاشقان
از لب دریا چه گویم لب ندارد بحر جان		برفزوده‌ست از مکان و لامکان ای عاشقان
ما مثال موج‌ها اندر قیام و در سجود		تا بدید آید نشان از بی‌نشان ای عاشقان
گر کسی پرسد کیانید ای سراندازان شما		هین بگوییدش که جان جان جان ای عاشقان
گر کسی غواص نبود بحر جان بخشنده است		کو همی‌بخشد گهرها رایگان ای عاشقان
این چنین شد وان چنان شد خلق را در حقه کرد		بازرستیم از چنین و از چنان ای عاشقان
ما رمیت اذ رمیت از شکارستان غیب		می جهاند تیرهای بی‌کمان ای عاشقان
چون ز جست و جوی دل نومید گشتم آمدم		خفته دیدم دل ستان با دلستان ای عاشقان
گفتم ای دل خوش گزیدی دل بخندید و بگفت		گل ستاند گل ستان از گلستان ای عاشقان
زیر پای من گل است و زیر پاهاشان گل است		چون بکوبم پا میان منکران ای عاشقان
خرما آن دم که از مستی جانان جان ما		می نداند آسمان از ریسمان ای عاشقان
طرفه دریایی معلق آمد این دریای عشق		نی به زیر و نی به بالا نی میان ای عاشقان
تا بدید آمد شعاع شمس تبریزی ز شرق		جان مطلق شد زمین و آسمان ای عاشقان

ای زیان و ای زیان و ای زیان و ای زیان		هوشیاری در میان بیخودان و مستیان
بی محابا درده ای ساقی مدام اندر مدام		تا نماند هوشیاری عاقلی اندر جهان
یار دعوی می کند گر عاشقی دیوانه شو		سرد باشد عاقلی در حلقه دیوانگان
گر درآید عاقلی گو کار دارم راه نیست		ور درآید عاشقی دستش بگیر و درکشان
عیب بینی از چه خیزد خیزد از عقل ملول		تشنه هرگز عیب داند دید در آب روان
عقل منکر هیچ گونه از نشان‌ها نگذرد		بی نشان رو بی‌نشان تا زخم ناید بر نشان
یوسفی شو گر تو را خامی بنخاسی برد		گلشنی شو گر تو را خاری نداند گو مدان
عیسیی شو گر تو را خانه نباشد گو مباش		دیده‌ای شو گرت روپوشی نماند گو ممان

سر فروکرد از فلک آن ماه روی سیمتن		آستین را می فشاند در اشارت سوی من
همچو چشم کشتگان چشمان من حیران او		وز شراب عشق او این جان من بی‌خویشتن
زیر جعد زلف مشکش صد قیامت را مقام		در صفای صحن رویش آفت هر مرد و زن
مرغ جان اندر قفس می کند پر و بال خویش		تا قفس را بشکند اندر هوای آن شکن
از فلک آمد همایی بر سر من سایه کرد		من فغان کردم که دور از پیش آن خوب ختن
در سخن آمد همای و گفت بی‌روزی کسی		کز سعادت می گریزی ای شقی ممتحن
گفتمش آخر حجابی در میان ما و دوست		من جمال دوست خواهم کو است مر جان را سکن
آن همای از بس تعجب سوی آن مه بنگرید		از من او دیوانه تر شد در جمالش مفتتن
میر مست و خواجه مست و روح مست و جسم مست		از خداوند شمس دین آن شاه تبریز و زمن

هست عاقل هر زمانی در غم پیدا شدن		هست عاشق هر زمانی بیخود و شیدا شدن
عاقلان از غرقه گشتن بر گریز و بر حذر		عاشقان را کار و پیشه غرقه دریا شدن
عاقلان را راحت از راحت رسانیدن بود		عاشقان را ننگ باشد بند راحت‌ها شدن
عاشق اندر حلقه باشد از همه تن‌ها چنانک		زیت را و آب را در یک محل تنها شدن
و آنک باشد در نصیحت دادن عشاق عشق		نیست او را حاصلی جز سخره سودا شدن
عشق بوی مشک دارد زان سبب رسوا بود		مشک را کی چاره باشد از چنین رسوا شدن
عشق باشد چون درخت و عاشقان سایه درخت		سایه گر چه دور افتد بایدش آن جا شدن
بر مقام عقل باید پیر گشتن طفل را		در مقام عشق بینی پیر را برنا شدن
شمس تبریزی به عشقت هر کی او پستی گزید		همچو عشق تو بود در رفعت و بالا شدن

ساقیا چون مست گشتی خویش را بر من بزن		ذکر فردا نسیه باشد نسیه را گردن بزن
سال سال ماست و طالع طالع زهره‌ست و ماه		ای دل این عیش و طرب حدی ندارد تن بزن
تا درون سنگ و آهن تابش و شادی رسید		گر تو را باور نیاید سنگ بر آهن بزن
بنگر اندر میزبان و در رخش شادی ببین		بر سر این خوان نشین و کاسه در روغن بزن
عقل زیرک را برآر و پهلوی شادی نشان		جان روشن را سبک بر باده روشن بزن
شاخه‌ها سرمست و رقصانند از باد بهار		ای سمن مستی کن و ای سرو بر سوسن بزن
جامه‌های سبز ببریدند بر دکان غیب		خیز ای خیاط بنشین بر دکان سوزن بزن

روی او فتوی دهد کز کعبه بر بتخانه زن		زلف او دعوی کند کاینک رسن بازی رسن
عقل گوید گوهرم گوهر شکستن شرط نیست		عشق گوید سنگ ما بستان و بر گوهر بزن
سنگ ما گوهر شکست و حیف هم بر سنگ ماست		حیف هم بر روح باشد گر شدش قربان بدن
این نه بس دل را که دلبر دست در خونش کند		این نه بس بت را که باشد چون خلیلش بت شکن
هر که را جست او به رحمت وارهید از جست و جو		هر که را گفت آن مایی وارهید از ما و من
آن لبی کانگشت خود لیسید روزی زان عسل		وصف آن لب را چه گویم کان نگنجد در دهن
هر که صحرایی بود ایمن بود از زلزله		هر که دریایی بود کی غم خورد از جامه کن
کی سلیمان را زیان شد گر شد او ماهی فروش		اهرمن گر ملک بستد اهرمن بد اهرمن
گر بشد انگشتری انگشت او انگشتری است		پرده بود انگشتری کای چشم بد بر وی مزن
چشم بد خود را خورد خود ماه ما زان فارغ است		شمع کی بدنام شد گر نور او بستد لگن

آفتابا بار دیگر خانه را پرنور کن		دوستان را شاد گردان دشمنان را کور کن
از پس کوهی برآ و سنگ‌ها را لعل ساز		بار دیگر غوره‌ها را پخته و انگور کن
آفتابا بار دیگر باغ را سرسبز کن		دشت را و کشت را پرحله و پرجور کن
ای طبیب عاشقان و ای چراغ آسمان		عاشقان را دستگیر و چاره رنجور کن
این چنین روی چو مه در زیر ابر انصاف نیست		ساعتی این ابر را از پیش آن مه دور کن
گر جهان پرنور خواهی دست از رو بازگیر		ور جهان تاریک خواهی روی را مستور کن

نوبهارا جان مایی جان‌ها را تازه کن		باغ‌ها را بشکفان و کشت‌ها را تازه کن
گل جمال افروخته‌ست و مرغ قول آموخته‌ست		بی صبا جنبش ندارند هین صبا را تازه کن
سرو سوسن را همی‌گوید زبان را برگشا		سنبله با لاله می گوید وفا را تازه کن
شد چناران دف زنان و شد صنوبر کف زنان		فاخته نعره زنان کوکو عطا را تازه کن
از گل سوری قیام و از بنفشه بین رکوع		برگ رز اندر سجود آمد صلا را تازه کن
جمله گل‌ها صلح جو و خار بدخو جنگ جو		خیز ای وامق تو باری عهد عذرا تازه کن
رعد گوید ابر آمد مشک‌ها بر خاک ریخت		ای گلستان رو بشو و دست و پا را تازه کن
نرگس آمد سوی بلبل خفته چشمک می زند		کاندرآ اندر نوا عشق و هوا را تازه کن
بلبل این بشنید از او و با گل صدبرگ گفت		گر سماعت میل شد این بی‌نوا را تازه کن
سبزپوشان خضرکسوه همی‌گویند رو		چون شکوفه سر سر اولیا را تازه کن
وان سه برگ و آن سمن وان یاسمین گویند نی		در خموشی کیمیا بین کیمیا را تازه کن

یار خود را خواب دیدم ای برادر دوش من		بر کنار چشمه خفته در میان نسترن
حلقه کرده دست بسته حوریان بر گرد او		از یکی سو لاله زار و از یکی سو یاسمن
باد می زد نرم نرمک بر کنار زلف او		بوی مشک و بوی عنبر می رسید از هر شکن
مست شد باد و ربود آن زلف را از روی یار		چون چراغ روشنی کز وی تو برگیری لگن
ز اول این خواب گفتم من که هم آهسته باش		صبر کن تا باخود آیم یک زمان تو دم مزن

پرده بردار ای حیات جان و جان افزای من		غمگسار و همنشین و مونس شب‌های من
ای شنیده وقت و بی‌وقت از وجودم ناله‌ها		ای فکنده آتشی در جمله اجزای من
در صدای کوه افتد بانگ من چون بشنوی		جفت گردد بانگ که با نعره و هیهای من
ای ز هر نقشی تو پاک و ای ز جان‌ها پاکتر		صورتت نی لیک مغناطیس صورت‌های من
چون ز بی‌ذوقی دل من طالب کاری بود		بسته باشم گرچه باشد دلگشا صحرای من
بی تو باشد جیش و عیش و باغ و راغ و نقل و عقل		هر یکی رنج دماغ و کنده‌ای بر پای من
تا ز خود افزون گریزم در خودم محبوستر		تا گشایم بند از پا بسته بینم پای من
ناگهان در ناامیدی یا شبی یا بامداد		گویی ام اینک برآ بر طارم بالای من
آن زمان از شکر و حلوا چنان گردم که من		گم کنم کاین خود منم یا شکر و حلوای من
امشب از شب‌های تنهایی است رحمی کن بیا		تا بخوانم بر تو امشب دفتر سودای من
همچو نای انبان در این شب من از آن خالی شدم		تا خوش و صافی برآید ناله‌ها و وای من
زین سپس انبان بادم نیستم انبان نان		زانک از این ناله است روشن این دل بینای من
درد و رنجوری ما را داروی غیر تو نیست		ای تو جالینوس جان و بوعلی سینای من

شمس دین بر یوسفان و نازنینان نازنین		بر سر جمله شهان و سرفرازان نازنین
بر سران و سروران صد سر زیاده جاه او		در میان واصلان لطف رحمان نازنین
او به اوصاف الهی گشته موصوف کمال		بر سریر و بر سران تخت سلطان نازنین
بزم را از وی جمال و رزم را از وی جلال		هم به بزم و هم به رزم لطف کیهان نازنین
پیش او بنهاد مفتاح خزاین‌های خاص		کرده از عشق و محبت‌هاش یزدان نازنین
در میان صد هزاران ماه او تابان چو خور		وصف او اندر میان وصف شاهان نازنین
آنک خاک پاش شد او بر سران شد سرفراز		مست او اندر میان جمله مستان نازنین
اندر آن موجی که خاصان بر حذر باشند از آن		اندر آن موج خطر او خفته استان نازنین

در میان ظلمت جان تو نور چیست آن		فر شاهی می نماید در دلم آن کیست آن
می نماید کان خیال روی چون ماه شه است		وان پناه دستگیر روز مسکینی است آن
این چنین فر و جمال و لطف و خوبی و نمک		فخر جان‌ها شمس حق و دین تبریزی است آن
برنتابد جان آدم شرح اوصافش صریح		آنچ می تابد ز اوصافش دلا مکنی است آن
زانک اوصاف بقا اندر فنا کی رو دهد		مر مزیجی را که آن از عالم فانی است آن
آن جمالی کو که حقش نقش کرد از دست خویش		یا یکی نقشی که آن آذر و مانی است آن
هر بصر کو دید او را پس به غیرش بنگرید		سنگسارش کرد می باید که ارزانی است آن
ای دل اندر عاشقی تو نام نیکو ترک کن		کابتدای عشق رسوایی و بدنامی است آن
اندرون بحر عشقش جامه جان زحمت است		نام و نان جستن به عشق اندر دلا خامی است آن
عشق عامه خلق خود این خاصیت دارد دلا		خاصه این عشقی که زان مجلس سامی است آن
خاک تبریز ای صبا تحفه بیار از بهر من		زانک در عزت به جای گوهر کانی است آن

جام پر کن ساقیا آتش بزن اندر غمان		مست کن جان را که تا اندررسد در کاروان
از خم آن می که گر سرپوش برخیزد از او		بررود بر چرخ بویش مست گردد آسمان
زان میی کز قطره جان بخش دل افروز او		می شود دریای غم همچون مزاجش شادمان
چون نهد پا در دماغ سرکشان روزگار		در زمان سجده کنان گردند همچون خادمان
جان اگر چه بس عزیز است نزد خاص و نزد عام		لیک نزد خاص باشد بوی آن می جان جان
جان و ماه و جان و قالب بی‌نشان شد از میی		کید او از بی‌نشانی بردراند هر نشان
خمخانه لم یزل جوشیده زان می کز کفش		گشته ویرانه به عالم در هزاران خاندان
گر به مغرب بوی آن می از عدم یابد گشاد		مست گردند زاهدان اندر هری و طالقان
دست مست خم او گر خار کارد در زمین		شرق تا مغرب بروید از زمین‌ها گلستان
بانگ چنگ چنگی سرمست عشقش دررسد		در جهان خوف افتد صد امان اندر امان
گر ز خم احمدی بویی برون ظاهر شود		چون میش در جوش گردد چشم و جان کافران
گر ز خمر احمدی خواهی تمام بوی و رنگ		منزلی کن بر در تبریز یک دم ساربان
تا شوی از بوی جان حق خصال می فعال		وز تجلی‌های لطفش هم قرین و هم قران
در درون مست عشقش چیست خورشید نهان		آن که داند جز کسی جانا که آن دارد از آن
گر چه می پرسید عقلم هر دم از استاد عشق		سر آن می او نمی‌فرمود الا آن آن
هر دمی از مصر آن یوسف سوی جان‌های ما		تنگ‌های شکر می وش رسد صد کاروان
جان من در خم عشقش می بجوشد جوش‌ها		آه اگر بودی سوی ایوان عشقش نردبان
چون جهد از جان من القاب او مانند برق		چشم بیند از شعاعش صد درخش کاویان
صد هزاران خانه‌ها سازد میش در صحن جان		چون کند زیر و زبر سودای عشقش خاندان
بوی عنبر می رود بر عرش و بر روحانیان		گر چه جان تو خورد هم نیم شب از می نهان
از ملولی هجر او چون سامری اندر جهان		جانم از جمله جهان گشته‌ست صحرا بر کران
چون شراب موسی افکن زان خضر کف دررسد		صد چو جان من درآید چون کمر اندر میان
ای خداوند شمس دین مقصود از این جمله تویی		ای که خاک تو بود چون جان من دور زمان
در پی آن می که خوردم از پیاله وصل تو		این چنین زهرت ز جام هجر خوردم مزمزان
همچو تبریز و چو ایام همایون تو شاه		خود نبوده‌ست و نباشد بی‌مکان و بی‌اوان

ای تو را گردن زده آن تسخرت بر گرد نان		ای سیاهی بر سیاهی جان تو از گرد نان
ای تو در آیینه دیده روی خود کور و کبود		تسخر و خنده زده بر آینه چون ابلهان
تسخرت بر آینه نبود به روی خود بود		زانک رویت هست تسخرگاه هر روشن روان
آن منافق روی ظلمت جان تسخرکن که خود		جمله سر تا پای تسخر بوده‌ست آن قلتبان
هر کی در خون خود آید دست من چه گو درآ		هر کی او دزدی کند حق است دار و نردبان
هر کی استهزا کند بر خاصگان عشق حق		تیغ قهرش بر سر آید از جلاد قهرمان
ندهدش قهر خدا مهلت که تا یک دم زند		گر چه دارد طاعت اهل زمین و آسمان
عبرت از ابلیس گیرد آنک نسل آدم است		کو به استهزای آدم شد سیه روی قران
تا که بهتان‌ها نهد آن مظلم تاریک دل		خنبک و مسخرگی و افسوس بر صاحب دلان
احمد مرسل به طعن و سخره بوجهل بود		موسی عمران به تسخرهای فرعونی چنان
صبرها کردند تا قهر خدا اندررسید		دود قهر حق برآمدشان ز سقف دودمان
از ملامت‌های حسادان جگرها خون شود		درد استهزای ایشان داغ‌ها آرد به جان
گر از ایشان درگریزی در مغاره خلوتی		عشق چون چوگانت آرد همچو گوی اندر میان
تا چشاند مر تو را زهری ز هر افسرده‌ای		تا کشاند نزد تو از هر حسودی ارمغان
تا بده است این گوشمال عاشقان بوده‌ست از آنک		در همه وقتی چنین بوده‌ست کار عاشقان
گر تو اندر دین عشقی بر ملامت دل بنه		وز فسوس و تسخر دشمن مکن رو را گران
عاشقی چون روگری دان یا مثل آهنگری		پس سیه باشد هماره چهره‌های روگران
بر رخ روگر سیاهی از پی قزغان بود		و آنگهی جمله سیاهی گرد شد بر قازغان
همچنان در عاقبت این روسیاهی عاشقان		جمع گردد بر رخ تسخرکن خنبک زنان
عشق نقشی را حسودان دشمنی‌ها می کنند		خاصه عشق پادشاه نقش ساز کامران
نقش ساز نقش سوز ملک بخش بی‌نظیر		جان فزایی دلربایی خوش پناه دو جهان
خاص خاص سر حق و شمس دین بی‌نظیر		فخر تبریز و خلاصه هستی و نور روان

ای دل من در هوایت همچو آب و ماهیان		ماهی جانم بمیرد گر بگردی یک زمان
ماهیان را صبر نبود یک زمان بیرون آب		عاشقان را صبر نبود در فراق دلستان
جان ماهی آب باشد صبر بی‌جان چون بود		چونک بی‌جان صبر نبود چون بود بی‌جان جان
هر دو عالم بی‌جمالت مر مرا زندان بود		آب حیوان در فراقت گر خورم دارد زیان
این نگارستان عالم پرنشان و نقش توست		لیک جای تو نگیرد کو نشان کو بی‌نشان
قطره خون دلم را چون جهانی کرده‌ای		تا ز حیرانی ندانم قطره‌ای را از جهان
بر دهان من به دست خویش بنهادی قدح		تا ز سرمستی ندانم من قدح را از دهان
من کی باشم از زمین تا آسمان مستان پرند		کز شراب تو ندانند از زمین تا آسمان
صد شبان چون من سپرده گوسفند خود به گرگ		گوسفندان را چه کردی با کی گویم کو شبان
در بیان آرم نیایی ور نهان دارم بتر		درنگنجی از بزرگی در جهان و در نهان
گر نهان را می شناسم از جهان در عاشقی		مؤمن عشقم مخوان و کافرم خوان ای فلان

از بدی‌ها آن چه گویم هست قصدم خویشتن		زانک زهری من ندیدم در جهان چون خویشتن
گر اشارت با کسی دیدی ندارم قصد او		نی به حق ذوالجلال و ذوالکمال و ذوالمنن
تا ز خود فارغ نیایم با دگر کس چون رسم		ور بگویم فارغم از خود بود سودا و ظن
ور بگفتم نکته‌ای هستش بسی تأویل‌ها		گر غرض نقصان کس دارم نه مردم من نه زن
از تو دارم التماسی ای حریف رازدار		حسن ظنی در هوی و مهر من با خویشتن
دشمن جانم منم افغان من هم از خود است		کز خودی خود من بخواهم همچو هیزم سوختن
چونک یاری را هزاران بار با نام و نشان		مدح‌های بی‌نفاقش کرده باشم در علن
فخر کرده من بر او صد بار پیدا و نهان		بوده ما را از عزیزی با دو دیده مقترن
گر یکی عیبی بگویم قصد من عیب من است		زانک ماهم را بپوشد ابر من اندر بدن
رو بدان یک وصف کردم کز ملامت مر ورا		بهر حق دوستی حملش مکن بر مکر و فن
من خودی خویش را گویم که در پنداشتی		رو اگر نور خدایی نیست شو شو ممتحن
ای خود من گر همه سر خدایی محو شو		کان همه خود دیده‌ای پس دیده خودبین بکن
چون خداوند شمس دین را می ستایم تو بدان		کاین همه اوصاف خوبی را ستودم در قرن

مطربا بردار چنگ و لحن موسیقار زن		آتش از جرمم بیار و اندر استغفار زن
ای کلیم عشق بر فرعون هستی حمله بر		بر سر او تو عصای محو موسی وار زن
عقل از بهر هوس‌ها دارداری می کند		زود چشمش را ببند و بهر او تو دار زن
ور بگوید من به دانش نظم کاری می کنم		آتشی دست آور و در نظم و اندر کار زن
در غریبستان جان تا کی شوی مهمان خاک		خاک اندر چشم این مهمان و مهمان دار زن
مطربا حسنت ز پرگار خرد بیرونتر است		خیمه عشرت برون از عقل و از پرگار زن
تار چنگت را ز پود صرف می جانی بده		زان حراره کهنه نوبخت بر اوتار زن
بر در مخدوم شمس الدین ز دیده آب زن		در همه هستی ز نار چهره او نار زن
از یکی دستان او خورشید و مه را خفته کن		پس نهان زو چنگ اندر دولت بیدار زن
عقل هشیارت قبایی دوخت بهر شمس دین		تو ز عشق او به چشم منکران مسمار زن
بر براق عشق بنشین جانب تبریز رو		و آنگهی زانو ز بهر غمزه خون خوار زن

از دخول هر غری افسرده‌ای در کار من		دور بادا وصف نفس آلودشان از یار من
دررمید از ننگ ایشان و خبیثی‌ها و مکر		از وظیفه مدح یارم این دل هشیار من
خاک لعنت بر سر افسوس داری بدرگی		کو کند از خاکساری درهم این هنجار من
ای بریده دست دزدی کو بدزدد حکمتم		و آنگهی دکان بگیرد بر سر بازار من
شرم ناید مر ورا از روی من شرم از کجا		ای حرامش باد هر تعلیم از اسرار من
آن حرامی کز شقاوت تا رود گمره رود		یا رب و ای ذوالجلال از حرمت دلدار من
خاطرش از زیرکی یا آن ضمیرش از صفا		بر فراز عرش رفتی یاد کردی یار من
ای دل مسکین من از شرکت ناکس مرم		زانک این سنت ز نااهلان بود ناچار من
گر غران و ملحدان مر آب و نان را می خورند		خوردن نان هیچ نگذارم پی این عار من
صبر کن تا دررسد یک مژده‌ای زان مه لقا		صبر کن تا رو نماید ابر گوهردار من
صبر آن باشد دلا کز مدح آن بحر صفا		رو نگردانی بلی و بشنوی گفتار من
گیرم از لطف معانی رفت تمییز از جهان		کی رود بوی دل و جان یم دربار من
ور رود از دیگران بو از خدیوم کی رود		از شهنشه شمس دین آن تا ابد تذکار من
کز شراب جان من رویدهمی تبریز در		لاله‌ها و گلبنان بر شیوه رخسار من
ای خداوند این همه غیرت ز رشک سر توست		ای هوای نازنین و شاه بی‌آزار من
من قیاسی کرده‌ام رشک تو را در حق او		لیک اندر رشک تو باطل بود پرگار من
ای شهنشه شمس دین دانم که از چندین حجاب		بشنود بیداریت این لابه‌های زار من
بینش تو بیند این کز پرتو رشک خداست		سنگ‌ها از هر طرف بر سینه سگسار من
از کرم مپسند این را کاین سوار جان من		جز به خرگاهت فرود آید از این رهوار من
ور فروآید به جز خرگاه تو من از خدا		من فنای محض خواهم ای خدایا یار من
دوش دیدم کز هوس صد تخم مار اندر رگی		درفکندم امتحان را تا چه گردد مار من
دیدمش ماری شده او هر زمان در می فزود		من پشیمان گشته‌ام زان صنعت و کردار من
من پشیمان قصد او کردم و او از خشم خود		بر زمین می زد همی دندان پرزهرار من
کاین چنین شاگردکی بدفعل و بدرگ سر کشد		ای خدا ضایع مکن این رنج و این ادرار من

عاشقا دو چشم بگشا چارجو در خود ببین		جوی آب و جوی خمر و جوی شیر و انگبین
عاشقا در خویش بنگر سخره مردم مشو		تا فلان گوید چنان و آن فلان گوید چنین
من غلام آن گل بینا که فارغ باشد او		کان فلانم خار خواند وان فلانم یاسمین
دیده بگشا زین سپس با دیده مردم مرو		کان فلانت گبر گوید وان فلانت مرد دین
ای خدا داده تو را چشم بصیرت از کرم		کز خمارش سجده آرد شهپر روح الامین
چشم نرگس را مبند و چشم کرکس را مگیر		چشم اول را مبند و چشم احول را مبین
عاشقان صورتی در صورتی افتاده‌اند		چون مگس کز شهد افتد در طغار دوغگین
شاد باش ای عشقباز ذوالجلال سرمدی		با چنان پرها چه غم باشد تو را از آب و طین
گر همی‌خواهی که جبریلت شود بنده برو		سجده‌ای کن پیش آدم زود ای دیو لعین
بادیه خون خوار اگر واقف شدی از کعبه‌ام		هر طرف گلشن نمودی هر طرف ماء معین
ای به نظاره بد و نیک کسان درمانده		چون بدین راضی شدی یارب تو را بادا معین
چون امانت‌های حق را آسمان طاقت نداشت		شمس تبریزی چگونه گستریدش در زمین

موی بر سر شد سپید و روی من بگرفت چین		از فراق دلبری کاسدکن خوبان چین
جان ز غیرت گوش را گوید حدیثش کم شنو		دل ز غیرت چشم را گوید که رویش را مبین
دست عشرت برگشادم تا ببندم پای غم		عشرتم همرنگ غم شد ای مسلمانان چنین
دست در سنگی زدم دانم که نرهاند مرا		لیک غرقه گشته هم چنگی زند در آن و این
از در دل درشدم امروز دیدم حال او		زردروی و جامه چاک و بی‌یسار و بی‌یمین
گفتمش چونی دلا او گریه درشدهای های		از فراق ماه روی همنشان همنشین

ای چراغ آسمان و رحمت حق بر زمین		ناله من گوش دار و درد حال من ببین
از میان صد بلا من سوی تو بگریختم		دست رحمت بر سرم نه یا بجنبان آستین
یا روان کن آب رحمت آتش غم را بکش		یا خلاصم ده چو عیسی از جهان آتشین
یا مراد من بده یا فارغم کن از مراد		وعده فردا رها کن یا چنان کن یا چنین
یا در انافتحنا برگشا تا بنگرم		صد هزاران گلستان و صد هزاران یاسمین
یا ز الم نشرح روان کن چارجو در سینه‌ام		جوی آب و جوی خمر و جوی شیر و انگبین
ای سنایی رو مدد خواه از روان مصطفی		مصطفی ما جاء الا رحمة للعالمین

عشق شمس الدین است یا نور کف موسی است آن		این خیال شمس دین یا خود دو صد عیسی است آن
گر همه معنی است پس این چهره چون ماه چیست		صورتش چون گویم آخر چون همه معنی است آن
خواه این و خواه آن باری از آن فتنه لبش		جان ما رقصان و خوش سرمست و سودایی است آن
نیک بنگر در رخ من در فراق جان جان		بی دل و جان می نویسد گر چه در انشی است آن
من چه گویم خود عطارد با همه جان‌های پاک		از برای پاکی او عاشق املی است آن
جان من همچون عصا چون دستبوس او بیافت		پس چو موسی درفکندش جان کنون افعی است آن
دیده من در فراق دولت احیای او		در میان خندان شده در قدرت مولی است آن
هرک او اندر رکاب شاه شمس الدین دوید		فارغ از دنیا و عقبی آخر و اولی است آن
و آنک او بوسید دستش خود چه گویم بهر او		عاقلان دانند کان خود در شرف اولی است آن
جسم او چون دید جانم زود ایمان تازه کرد		گفتمش چه گفت بنگر معجزه کبری است آن
فر تبریز است از فر و جمال آن رخی		کان غبین و حسرت صد آزر و مانی است آن

عشق شمس حق و دین کان گوهر کانی است آن		در دو عالم جان و دل را دولت معنی است آن
گر به ظاهر لشکر و اقبال و مخزن نیستش		رو به چشم جان نگر کان دولت جانی است آن
کله سر را تهی کن از هوا بهر میش		کله سر جام سازش کان می جامی است آن
پختگان عشق را باشد ز خام خمر جان		پخته نی و خام جستن مایه خامی است آن
تا کتاب جان او اندر غلاف تن بود		گر چه خاص خاص باشد در هنر عامی است آن
آنک بالایی گزیند پست باشد عشق در		آنک پستی را گزید او مجلس سامی است آن
هرک جان پاک او زان می درآشامد ابد		گر چه هندو باشد آن و مکی و شامی است آن
مر تن معمور را ویران کند هجران می		هرک کرد این تن خراب می میش بانی است آن
آن می باقی بود اول که جان زاید از او		پس دروغ است آنک می جان است کان ثانی است آن
جان فانی را همیشه مست دار از جام او		رنگ باقی گیرد از می روح کان فانی است آن
در می باقی نشان پیوسته جان مردنی		کز جوار کیمیا آن مس زر کانی است آن
چون میان عقل و تن افتاد از می سه طلاق		هر تنی کو با خرد جفت است آن زانی است آن
در دل تنگ هوس باده بقا ساکن نگشت		هر دلی کاین می در او بنشست میدانی است آن
آنک جام او بگیرد یک نشانش این بود		در بیان سر حکمت جان او منشی است آن
در شعاع می بقا بیند ابد پس بعد از آن		مال چه بود کو ز عین جان خود معطی است آن
آنک وصف می بگوید باخود است و هوشیار		اهل قرآن نبود آن کس لیک او مقری است آن
حق و صاحب حق را از عاشقان مست پرس		زانک جام مست اندر عاشقان قاضی است آن
زانک حکم مست فعل می بود پس روشن است		حق و صاحب حق هم با حکم او راضی است آن
مطرب مستور بی‌پرده یکی چنگی بزن		وارهان از نام و ننگم گر چه بدنامی است آن
وانما رخسار را تا بشکنی بازار بت		زان رخی کو حسرت صد آزر و مانی است آن
ای صبا تبریز رو سجده ببر کان خاک پاک		خاک درگاه حیات انگیز ربانی است آن

در ستایش‌های شمس الدین نباشم مفتتن		تا تو گویی کاین غرض نفی من است از لا و لن
چونک هست او کل کل صافی صافی کمال		وصف او چون نوبهار و وصف اجزا یاسمن
هر یکی نوعی گلی و هر یکی نوعی ثمر		او چو سرمجموع باغ و جان جان صد چمن
چون ستودی باغ را پس جمله را بستوده‌ای		چون ستودی حق را داخل شود نقش وثن
ور وثن را مدح گویی نیست داخل حسن حق		گر چه هم می بازگردد آن به خالق فاعلمن
لیک باقی وصف‌ها بستوده باشی جزو در		شمس حق و دین چو دریا کی شود داخل بدن
حق همی‌گوید منم هش دار ای کوته نظر		شمس حق و دین بهانه‌ست اندر این برداشتن
هر چه تو با فخر تبریز آوری بی‌خردگی		آن به عین ذات من تو کرده‌ای ای ممتحن

ایها الساقی ادر کأس الحمیا نصف من		ان عشقی مثل خمر ان جسمی مثل دن
مطربا نرمک بزن تا روح بازآید به تن		چون زنی بر نام شمس الدین تبریزی بزن
نام شمس الدین به گوشت بهتر است از جسم و جان		نام شمس الدین چو شمع و جان بنده چون لگن
مطربا بهر خدا تو غیر شمس الدین مگو		بر تن و جان وصف او بنواز تن تن تن تنن
نام شمس الدین چو شمعی همچو پروانه بسوز		پیش آن چوگان نامش گوی جان را درفکن
تا شود این جان تو رقاص سوی آسمان		تا شود این جان پاکت پرده سوز و گام زن
شمس دین و شمس دین و شمس دین می گو و بس		تا ببینی مردگان رقصان شده اندر کفن
مطربا گر چه نیی عاشق مشو از ما ملول		عشق شمس الدین کند مر جانت را چون یاسمن
یک شبی تا روز دف را تو بزن بر نام او		کز جمال یوسفی دف تو شد چون پیرهن
ناگهان آن گلرخم از گلستان سر برزند		پیش آن گل محو گردد گلستان‌های چمن
لاله‌ها دستک زنان و یاسمین رقصان شده		سوسنک مستک شده گوید چه باشد خود سمن
خارها خندان شده بر گل بجسته برتری		سنگ‌ها تابان شده با لعل گوید ما و من

عاشقان را مژده‌ای از سرفراز راستین		مژده مر دل را هزار از دلنواز راستین
مژده مر کان‌های زر را از برای خالصیش		هست نقاد بصیر و هست گاز راستین
مژده مر کسوه بقا را کز پی عمر ابد		هستش از اقبال و دولت‌ها طراز راستین
فرخا زاغی که در زاغی نماند بعد از این		پیش شمس الدین درآید گشت باز راستین
حبذا دستی که او بستم درازی کم کند		دست در فتراک او زد شد دراز راستین
شد دراز آن دست او تا بگذرید او را ختن		تا گرفت از جیب معشوقی طراز راستین
بعد از آن خوب طرازی چون شود همدست او		دو به دو چون مست گشته گفته راز راستین
چشم بگشاید ببیند از ورای وهم و روح		آنک بر ترک طرازی کرد ناز راستین
شاه تبریزی کریمی روح بخشی کاملی		در فرازی در وصال و ملک باز راستین
ملک جانی‌ها نه ملک فانیی جسمانیی		تا شود جان‌ها ز ملکش چشم باز راستین
مرحبا ای شاه جان‌ها مرحبا ای فر و حسن		ملک بخش بندگان و کارساز راستین

یارکان رقصی کنید اندر غمم خوشتر از این		کره عشقم رمید و نی لگامستم نی زین
پیش روی ماه ما مستانه یک رقصی کنید		مطربا بهر خدا بر دف بزن ضرب حزین
رقص کن در عشق جانم ای حریف مهربان		مطربا دف را بکوب و نیست بختت غیر از این
آن دف خوب تو این جا هست مقبول و صواب		مطربا دف را بزن بس مر تو را طاعت همین
مطربا این دف برای عشق شاه دلبر است		مفخر تبریز جان جان جان‌ها شمس دین
مطربا گفتی تو نام شمس دین و شمس دین		درربودی از سرم یک بارگی تو عقل و دین
چونک گفتی شمس دین زنهار تو فارغ مشو		کفر باشد در طلب گر زانک گویی غیر این
مطربا گشتی ملول از گفت من از گفت من		همچنان خواهی مکن تو همچنین و همچنین

مطربا نرمک بزن تا روح بازآید به تن		چون زنی بر نام شمس الدین تبریزی بزن
نام شمس الدین به گوشت بهتر است از جسم و جان		نام شمس الدین چو شمع و جان بنده چون لگن
مطربا بهر خدا تو غیر شمس الدین مگو		بر تن چون جان او بنواز تن تن تن تنن
تا شود این نقش تو رقصان به سوی آسمان		تا شود این جان پاکت پرده سوز و گام زن
شمس دین و شمس دین و شمس دین می گوی و بس		تا ببینی مردگان رقصان شده اندر کفن
مطربا گر چه نیی عاشق مشو از ما ملول		عشق شمس الدین کند مر جانت را چون یاسمن
لاله‌ها دستک زنان و یاسمین رقصان شده		سوسنک مستک شده گوید که باشد خود سمن
خارها خندان شده بر گل بجسته برتری		سنگ‌ها باجان شده با لعل گوید ما و من
ایها الساقی ادر کأس الحمیا نصفه		ان عشقی مثل خمر ان جسمی مثل دن

گلسن بنده ستایک غرضم یق اشد رسن		قلسن انده یوز در یلنز قنده قلرسن
چلبی درقیمو درلک چلبا گل نه گز رسن		چلبی قللرن استر چلبی نه سز سن
نه اغر در نه اغر در چلب اغرندن قغرمق		قولغن اج قولغن اج بله کم انده دگرسن

به خدا میل ندارم نه به چرب و نه به شیرین		نه بدان کیسه پرزر نه بدین کاسه زرین
بکشی اهل زمین را به فلک بانگ زند مه		که زهی جود و سماحت عجبا قدرت و تمکین
چو خیال تو بتابد چو مه چارده بر من		بگزد ساعد و اصبع ز حسد زهره و پروین
هله المنه لله که بدین ملک رسیدم		همه حق بود که می گفت مرا عشق تو پیشین
چو مرا بر سر پا دید به سر کرد اشارت		که رسید آنچ تو خواهی هله ایمن شو و بنشین
همه خلق از سر مستی ز طرب سجده کنانش		بره و گرگ به هم خوش نه حسد در دل و نی کین
نشناسند ز مستی ره ده از ره خانه		نشناسند که مردیم عجب یا گل رنگین
قدح اندر کف و خیره چه کنم من عجب این را		بخورم یا که ببخشم تو بگو ای شه شیرین
تو بخور چه بود بخشش هله که دور تو آمد		هله خوردم هله خوردم چو منم پیش تو تعیین
تو خور این باده عرشی که اگر یک قدح از وی		بنهی بر کف مرده بدهد پاسخ تلقین

بده آن مرد ترش را قدحی ای شه شیرین		صدقات تو روان است به هر بیوه و مسکین
صدقات تو لطیف است توان خورد دو صد من		که نداند لب بالا و نجنبد لب زیرین
هله ای باغ نگویی به چه لب باده کشیدی		مگر اشکوفه بگوید پنهان با گل و نسرین
چه شراب است کز آن بو گل‌تر آهوی ناف است		به زمستان نه که دیدی همه را چون سگ گرگین
هله تا جمع رسیدن بده آن می به کف من		پس من زهره بنوشد قدح از ساعد پروین
وگر آن مست نهد سر که رباید ز تو ساغر		مده او را تو مرا ده که منم بر در تحسین
چه کند باده حق را جگر باطل فانی		چه شناسد مه جان را نظر و غمزه عنین
هنر و زر چو فزون شد خطر و خوف کنون شد		ملکان را تب لرز است و حریر است نهالین
چو مه توبه درآمد مه توبه شکن آمد		شکنش باد همیشه تو بگو نیز که آمین

صنما بیار باده بنشان خمار مستان		که ببرد عشق رویت همگی قرار مستان
می کهنه را کشان کن به صبوح گلستان کن		که به جوش اندرآمد فلک از عقار مستان
بده آن قرار جان را گل و لاله زار جان را		ز نبات و قند پر کن دهن و کنار مستان
قدحی به دست برنه به کف شکرلبان ده		بنشان به آب رحمت به کرم غبار مستان
صنما به چشم مستت دل و جان غلام دستت		به می خوشی که هستت ببر اختیار مستان
چو شراب لاله رنگت به دماغ‌ها برآید		گل سرخ شرم دارد ز رخ و عذار مستان
چو جناح و قلب مجلس ز شراب یافت مونس		ببرد گلوی غم را سر ذوالفقار مستان
صنما تو روز مایی غم و غصه سوز مایی		ز تو است ای معلا همه کار و بار مستان
بکشان تو گوش شیران چو شتر قطارشان کن		که تو شیرگیر حقی به کفت مهار مستان
ز عقیق جام داری نمکی تمام داری		چه غریب دام داری جهت شکار مستان
سخنی بماند جانی که تو بی‌بیان بدانی		که تو رشک ساقیانی سر و افتخار مستان

صنما به چشم شوخت که به چشم اشارتی کن		نفسی خراب خود را به نظر عمارتی کن
دل و جان شهید عشقت به درون گور قالب		سوی گور این شهیدان بگذر زیارتی کن
تو چو یوسفی رسیده همه مصر کف بریده		بنما جمال و بستان دل و جان تجارتی کن
و اگر قدم فشردی به جفا و نذر کردی		بشکن تو نذر خود را چه شود کفارتی کن
تو مگو کز این نثارم ز شما چه سود دارم		تو ز سود بی‌نیازی بده و خسارتی کن
رخ همچو زعفران را چو گل و چو لاله گردان		سه چهار قطره خون را دل بابشارتی کن
چو غلام توست دولت نکشد ز امر تو سر		به میان ما و دولت ملکا سفارتی کن
چو به پیش کوه حلمت گنهان چو کاه آمد		به گناه چون که ما نظر حقارتی کن
تن ما دو قطره خون بد که نظیف و آدمی شد		صفت پلید را هم صفت طهارتی کن
ز جهان روح جان‌ها چو اسیر آب و گل شد		تو ز دار حرب گلشان برهان و غارتی کن
چو ز حرف توبه کردم تو برای طالبان را		جز حرف پرمعانی علم و امارتی کن
ز برای گرم کردن بود این دم چو آتش		جز دم تو تابشی را سبب حرارتی کن
تو که شاه شمس دینی تبریز نازنین را		به ظهور نیر خود وطن بصارتی کن

هله نیم مست گشتم قدحی دگر مدد کن		چو حریف نیک داری تو به ترک نیک و بد کن
منگر که کیست گریان ز جفا و کیست عریان		نه وصی آدمی تو بنشین و کار خود کن
نظری به سوی می کن به نوای چنگ و نی کن		نظری دگر به سوی رخ یار سروقد کن
شکرت چو آرزو شد ز لب شکرفروشش		چو عباس دبس زودتر ز شکرفروش کدکن
نه که کودکم که میلم به مویز و جوز باشد		تو مویز و جوز خود را بستان در آن سبد کن
شکر خوش تبرزد که هزار جان به ارزد		حسد ار کنی تو باری پی آن شکر حسد کن
به بت شکرفشان شو ز لبش شکرستان شو		جهت قران ماهش چو منجمان رصد کن
چو رسید ماه روزه نه ز کاسه گو نه کوزه		پس از این نشاط و مستی ز صراحی ابد کن
به سماع و طوی بنشین به میان کوی بنشین		که کسی خورت نبیند طرب از می احد کن
چو عروس جان ز مستی برسد به کوی هستی		خورشش از این طبق ده تتقش هم از خرد کن
ز سخن ملول گشتی که کسیت نیست محرم		سبک آینه بیان را تو بگیر و در نمد کن

چه شکر داد عجب یوسف خوبی به لبان		که شد ادریسش قیماز و سلیمان به لبان
به شکرخانه او رفته به سر لب شکران		مانده اندر عجبش خیره همه بوالعجبان
خبر افتاد که گرگی طمع یوسف کرد		همه گرگان شده از خجلت این گرگ شبان
چه خوشی‌های نهان است در آن درد و غمش		که رمیدند ز دارو همه درمان طلبان
بس بود هستی او مایه هر نیست شده		بس بود مستی او عذر همه بی‌ادبان
عارف از ورزش اسباب بدان کاهل شد		که همان بی‌سببی شد سبب بی‌سببان
خیز کامروز ز اقبال و سعادت باری		طرب اندر طرب است از مدد بوطربان
من بر آن بودم کز جان و دل تفسیده		بازگویی صفت عشق به روزان و شبان
شمس تبریزی مرا دوش همی‌گفت خموش		چون تو را عشق لب ماست نگهدار زبان

جنتی کرد جهان را ز شکر خندیدن		آنک آموخت مرا همچو شرر خندیدن
گر چه من خود ز عدم دلخوش و خندان زادم		عشق آموخت مرا شکل دگر خندیدن
بی جگر داد مرا شه دل چون خورشیدی		تا نمایم همه را بی‌ز جگر خندیدن
به صدف مانم خندم چو مرا درشکنند		کار خامان بود از فتح و ظفر خندیدن
یک شب آمد به وثاق من و آموخت مرا		جان هر صبح و سحر همچو سحر خندیدن
گر ترش روی چو ابرم ز درون خندانم		عادت برق بود وقت مطر خندیدن
چون به کوره گذری خوش به زر سرخ نگر		تا در آتش تو ببینی ز حجر خندیدن
زر در آتش چو بخندید تو را می گوید		گر نه قلبی بنما وقت ضرر خندیدن
گر تو میر اجلی از اجل آموز کنون		بر شه عاریت و تاج و کمر خندیدن
ور تو عیسی صفتی خواجه درآموز از او		بر غم شهوت و بر ماده و نر خندیدن
ور دمی مدرسه احمد امی دیدی		رو حلالستت بر فضل و هنر خندیدن
ای منجم اگرت شق قمر باور شد		بایدت بر خود و بر شمس و قمر خندیدن
همچو غنچه تو نهان خند و مکن همچو نبات		وقت اشکوفه به بالای شجر خندیدن

جان حیوان که ندیده است به جز کاه و عطن		شد ز تبدیل خدا لایق گلزار فطن
نوبهاری است خدا را جز از این فصل بهار		که در او مرده نماند وثنی و نه وثن
ز نسیمش شود آن جغد به از باز سپید		بهتر از شیر شود از دم او ماده زغن
زنده گشتند و پی شکر دهان بگشادند		بوسه‌ها مست شدند از طرب بوی دهن
دست دستان صبا لخلخه را شورانید		تا بیاموخت به طفلان چمن خلق حسن
جبرئیل است مگر باد و درختان مریم		دست بازی نگر آن سان که کند شوهر و زن
ابر چون دید که در زیر تتق خوبانند		برفشانید نثار گهر و در عدن
چون گل سرخ گریبان ز طرب بدرانید		وقت آن شد که به یعقوب رسد پیراهن
چون عقیق یمنی لب دلبر خندید		بوی رحمان به محمد رسد از سوی یمن
چند گفتیم پراکنده دل آرام نیافت		جز بدان جعد پراکنده آن خوب زمن
شمس تبریز برآ تیغ بزن چون خورشید		تیغ خورشید دهد نور به جان چو مجن

همه خوردند و بخفتند و تهی گشت وطن		وقت آن شد که درآییم خرامان به چمن
همه خوردند و برفتند بقای ما باد		که دل و جان زمانیم و سپهدار زمن
چو تویی آب حیاتی کی نماند باقی		چو تو باشی بت زیبا همه گردند شمن
کتب العشق علینا غمرات و محن		و قضی الحجب علینا فتنا بعد فتن
فرج آمد برهیدیم ز تشویش جهان		بپرد جان مجرد به گلستان منن
ناقتی نخ هنا فهو مناخ حسن		فیه ماء و سخاء و رخاء و عطن
یرزقون فرحین بخوریم آن می و نقل		مقعد صدق چو شد منزل عشاق سکن
دامن سیب کشانیم سوی شفتالو		ببریم از گل تر چند سخن سوی سمن
چو مرا می بدهی هیچ مجو شرط ادب		مست را حد نزند شرع مرا نیز مزن
ادب و بی‌ادبی نیست به دستم چه کنم		چو شتر می کشدم مست شتربان به رسن
بلبل از عشق ز گل بوسه طمع کرد و بگفت		بشکن شاخ نبات و دل ما را مشکن
گفت گل راز من اندرخور طفلان نبود		بچه را ابجد و هوز به و حطی کلمن
گفت گر می ندهی بوسه بده باده عشق		گفت این هم ندهم باش حزین جفت حزن
گفت من نیز تو را بر دف و بربط بزنم		تنن تن تننن تن تننن تن تننن
گفت شب طشت مزن که همه بیدار شوند		که مگر ماه گرفته‌ست مجو شور و فتن
طشت اگر من نزنم فتنه چو نه ماهه شده‌ست		فتنه‌ها زاید ناچار شب آبستن
برگ می لرزد بر شاخ و دلم می لرزد		لرزه برگ ز باد و دلم از خوب ختن
تاب رخسار گل و لاله خبر می دهدم		که چراغی است نهان گشته در این زیر لگن
جهد کن تا لگن جهل ز دل برداری		تا که از مشرق جان صبح برآید روشن
شمس تبریز طلوعی کن از مشرق روح		که چو خورشید تو جانی و جهان جمله بدن

خوی با ما کن و با بی‌خبران خوی مکن		دم هر ماده خری را چو خران بوی مکن
اول و آخر تو عشق ازل خواهد بود		چون زن فاحشه هر شب تو دگر شوی مکن
دل بنه بر هوسی که دل از آن برنکنی		شیرمردا دل خود را سگ هر کوی مکن
هم بدان سو که گه درد دوا می خواهی		وقف کن دیده و دل روی به هر سوی مکن
همچو اشتر بمدو جانب هر خاربنی		ترک این باغ و بهار و چمن و جوی مکن
هان که خاقان بنهاده است شهانه بزمی		اندر این مزبله از بهر خدا طوی مکن
میر چوگانی ما جانب میدان آمد		پی اسپش دل و جان را هله جز گوی مکن
روی را پاک بشو عیب بر آیینه منه		نقد خود را سره کن عیب ترازوی مکن
جز بر آن که لبت داد لب خود مگشا		جز سوی آنک تکت داد تکاپوی مکن
روی و مویی که بتان راست دروغین می دان		نامشان را تو قمرروی زره موی مکن
بر کلوخی است رخ و چشم و لب عاریتی		پیش بی‌چشم به جد شیوه ابروی مکن
قامت عشق صلا زد که سماع ابدی است		جز پی قامت او رقص و هیاهوی مکن
دم مزن ور بزنی زیر لب آهسته بزن		دم حجاب است یکی تو کن و صدتوی مکن

هیچ باشد که رسد آن شکر و پسته من		نقل سازد جهت این جگر خسته من
دست خود بر سر من مالد از روی کرم		که تو چونی هله ای بی‌دل و پابسته من
سر گران گشته از آن باده بی‌ساغر من		زعفران کشته بدین لاله بررسته من
زخم بر تار تو اندرخور خود چون رانم		ای گسسته رگت از زخمه آهسته من
چون تنم جان نشود زان ابدی آب حیات		چون دلم برنجهد زان بت برجسته من
هله ای طیف خیالش بنشین و بشنو		یک زمانی سخن پخته به نبشته من
چون مه چارده شب را تو برآرای به حسن		ای به شب‌ها و سحرها به دعا جسته من
چند صف‌ها بشکستی و بدیدی همه را		هیچ دیدی تو صفی چون صف اشکسته من
لاله زار و چمن ار چه که همه ملک وی است		هوس و رغبت او بین تو به گلدسته من
لب ببند و قصص عشق به گوش او گوی		که حریص آمد بر گفتن پیوسته من

بشنو از بوالهوسان قصه میر عسسان		رندی از حلقه ما گشت در این کوی نهان
مدتی هست که ما در طلبش سوخته‌ایم		شب و روز از طلبش هر طرفی جامه دران
هم در این کوی کسی یافت ز ناگه اثرش		جامه پرخون شده او است ببینید نشان
خون عشاق کهن خود نشود تازه بود		خون چو تازه است بدانید که هست آن فلان
همه خون‌ها چو شود کهنه سیه گردد و خشک		خون عشاق ابد تازه بجوشد ز روان
تو مگو دفع که این دعوی خون کهن است		خون عشاق نخفته‌ست و نخسبد به جهان
غمزه توست که خونی است در این گوشه و بس		نرگس توست که ساقی است دهد رطل گران
غمزه توست که مست آید و دل‌ها دزدد		قصد جان‌ها کند آن سخت دل سخته کمان
داد آن است که آن گمشده را بازدهی		یا چو او شد ز میانه تو درآیی به میان
گر ز میر شکران داد بیابی ای دل		شکر کن شو تو گدازان چو شکر با شکران
گر چنان کشته شوی زنده جاوید شوی		خدمت از جان چنین کشته به تبریز رسان

اینک آن انجم روشن که فلک چاکرشان		اینک آن پردگیانی که خرد چادرشان
همچو اندیشه به هر سینه بود مسکنشان		همچو خورشید به هر خانه فتد لشکرشان
نظر اولشان زنده کند عالم را		در نظر هیچ نگنجد نظر دیگرشان
ای بسا شب که من از آتششان همچو سپند		بوده‌ام نعره زنان رقص کنان بر درشان
گر تو بو می نبری بوی کن اجزای مرا		بو گرفته‌ست دل و جان من از عنبرشان
ور تو بس خشک دماغی به تو بو می نرسد		سر بنه تا برسد بر تو دماغ ترشان
خود چه باشد تر و خشک حیوانی و نبات		مه نبات و حیوان و مه زمین مادرشان
همه عالم به یکی قطره دریا غرقند		چه قدر خورد تواند مگس از شکرشان

چون خیال تو درآید به دلم رقص کنان		چه خیالات دگر مست درآید به میان
گرد بر گرد خیالش همه در رقص شوند		وان خیال چو مه تو به میان چرخ زنان
هر خیالی که در آن دم به تو آسیب زند		همچو آیینه ز خورشید برآید لمعان
سخنم مست شود از صفتی و صد بار		از زبانم به دلم آید و از دل به زبان
سخنم مست و دلم مست و خیالات تو مست		همه بر همدگر افتاده و در هم نگران
همه بر همدگر از بس که بمالند دهن		آن خیالات به هم درشکند او ز فغان
همه چون دانه انگور و دلم چون چرش است		همه چون برگ گلاب و دل من همچو دکان
ز صلاح دل و دین زر برم و زر کوبم		تا مفرح شود آن را که بود دیده جان

هر که را گشت سر از غایت برگردیدن		ساکنان را همه سرگشته تواند دیدن
هر کی از ضعف خود اندر رخ مردان نگرد		بر دو چشم کژ او فرض بود خندیدن
هر کی صفرا شودش غالب از شیرینی		تلخ گردد دهنش گاه شکر خاییدن
عقل میدانی او خود خر لنگ افتاده است		در براق احدی دید کسی لنگیدن
ای کسی کز حدثان در حدثی افتادی		چون چنینی تو روا نیست تو را جنبیدن
باید اول ز حدث سوی قدم پیوستن		وانگهان بر قدمش نیمچه‌ای ببریدن
خانه شاه بزن نقب اگر نقب زنی		گوهری دزد از آن خانه گه دزدیدن
من علامات گهر گفتم لیکن چه کنم		کورموشی چو ندارد نظر بگزیدن
شمس تبریز سخن‌های تو می بخشد چشم		لیک کو گوش که داند سخنت بشنیدن

به خدا گل ز تو آموخت شکر خندیدن		به خدا که ز تو آموخت کمر بندیدن
به خدا چرخ همان دید که من دیدستم		ور نه دیدی ز چه بودیش به سر گردیدن
گفتم ای نی تو چنین زار چرا می نالی		گفت خوردم دم او شرط بود نالیدن
گفتم ای ماه نو این جمله گداز تو ز چیست		گفت کاهش دهدم فایده بالیدن
فایده زفت شدن در کمی و کاستن است		از پی خرج بود مکسبه‌ها ورزیدن
پر پروانه پی درک تف شمع بود		چونک آن یافت نخواهد پر و دریازیدن
در فنا جلوه شود فایده هستی‌ها		پس نباید ز بلا گریه و درچغزیدن
پس خمش باش همی‌خور ز کمان‌هاش خدنگ		چون هنر در کمیت خواهد افزاییدن

مکن ای دوست ز جور این دلم آواره مکن		جان پی پاره بگیر و جگرم پاره مکن
مر تو را عاشق دل داده و غمخوار بسی است		جان و سر قصد سر این دل غمخواره مکن
نظر رحم بکن بر من و بیچارگیم		جز تو ار چاره گری هست مرا چاره مکن
پیش آتشکده عشق تو دل شیشه گر است		دل خود بر دل چون شیشه من خاره مکن
هر دمی هجر ستمکار تو دم می دهدم		هر دمم دم ده بی‌باک ستمکاره مکن
تن پربند چو گهواره و دل چون طفل است		در کنارش کش و وابسته گهواره مکن
پیش خورشید رخت جان مرا رقصان دار		همچو شب جان مرا بند هر استاره مکن
ز دغل عالم غدار دو صد سر دارد		سر من در سر این عالم غداره مکن
صد چو هاروت و چو ماروت ز سحرش بسته‌ست		مر مرا بسته این جادوی سحاره مکن
خمر یک روزه این نفس خمار ابد است		هین مرا تشنه این خاین خماره مکن
لعب اول چو مرا بست میفزا بازی		ز آنچ یک باره شدم مات تو ده باره مکن
جمله عیاری ناسوت ز لاهوت تو است		تو دگر یاری این کافر عیاره مکن

ای ز هجران تو مردن طرب و راحت من		مرگ بر من شده بی‌تو مثل شهد و لبن
می تپد ماهی بی‌آب بر آن ریگ خشن		تا جدا گردد آن جان نزارش ز بدن
آب تلخی شده بر جانوران آب حیات		شکر خشک بر ایشان بتر از گور و کفن
نیست بازی کشش جزو به اصل کل خویش		چند پیغامبر بگریست پی حب وطن
کودکی کو نشناسد وطن و مولد خویش		دایه خواهد چه ستنبول مر او را چه یمن
شد چراگاه ستاره سوی مرعای فلک		حیوان خاک پرستد مثل سرو و سمن
من از این ناله اگر چه که دهان می بندم		نتوان در شکم آب فروبست دهن
نفس چغز ز آب است نه از باد هوا		بحریان را هله این باشد معهوده و فن
عارفانی که نهانند در آن قلزم نور		دمشان جمله ز نوری است ظلامات شکن
قلم و لوح چو این جا برسیدیم شکست		شکند کوه چو آگه شود از رب منن

دم ده و عشوه ده ای دلبر سیمین بر من		که دمم بی‌دم تو چون اجل آمد بر من
دل چو دریا شودم چون گهرت درتابد		سر به گردون رسدم چونک بخاری سر من
خنک آن دم که بیاری سوی من باده لعل		بدرخشد ز شرارش رخ همچون زر من
زان خرابم که ز اوقاف خرابات توام		در خرابی است عمارت شدن مخبر من
شاهد جان چو شهادت ز درون عرضه کند		زود انگشت برآرد خرد کافر من
پیش از آنک به حریفان دهی ای ساقی جمع		از همه تشنه ترم من بده آن ساغر من
بنده امر توام خاصه در آن امر که تو		گوییم خیز نظر کن به سوی منظر من
هین برافروز دلم را تو به نار موسی		تا که افروخته ماند ابدا اخگر من
من خمش کردم و در جوی تو افکندم خویش		که ز جوی تو بود رونق شعر تر من

تو سبب سازی و دانایی آن سلطان بین		آنچ ممکن نبود در کف او امکان بین
آهن اندر کف او نرمتر از مومی بین		پیش نور رخ او اختر را پنهان بین
نم اندیشه بیا قلزم اندیشه نگر		صورت چرخ بدیدی هله اکنون جان بین
جان بنفروختی ای خر به چنین مشتریی		رو به بازار غمش جان چو علف ارزان بین
هر کی بفسرد بر او سخت نماید حرکت		اندکی گرم شو و جنبش را آسان بین
خشک کردی تو دماغ از طلب بحث و دلیل		بفشان خویش ز فکر و لمع برهان بین
هست میزان معینت و بدان می‌سنجی		هله میزان بگذار و زر بی‌میزان بین
نفسی موضع تنگ و نفسی جای فراخ		می جان نوش و از آن پس همه را میدان بین
سحر کرده‌ست تو را دیو همی‌خوان قل اعوذ		چونک سرسبز شدی جمله گل و ریحان بین
چون تو سرسبز شدی سبز شود جمله جهان		اتحادی عجبی در عرض و ابدان بین
چون دمی چرخ زنی و سر تو برگردد		چرخ را بنگر و همچون سر خود گردان بین
ز آنک تو جزو جهانی مثل کل باشی		چونک نو شد صفتت آن صفت از ارکان بین
همه ارکان چو لباس آمد و صنعش چو بدن		چند مغرور لباسی بدن انسان بین
روی ایمان تو در آیینه اعمال ببین		پرده بردار و درآ شعشعه ایمان بین
گر تو عاشق شده‌ای حسن بجو احسان نی		ور تو عباس زمانی بنشین احسان بین
لابه کردم شه خود را پس از این او گوید		چونک دریاش بجوشد در بی‌پایان بین

همه خوردند و بخفتند و تهی گشت وطن		وقت آن شد که درآییم خرامان به چمن
دامن سیب کشانیم سوی شفتالو		ببریم از گل تر چند سخن سوی سمن
نوبهاران چون مسیحی است فسون می‌خواند		تا برآیند شهیدان نباتی ز کفن
آن بتان چون جهت شکر دهان بگشادند		جان به بوسه نرسد مست شد از بوی دهن
تاب رخسار گل و لاله خبر می‌دهدم		که چراغی است نهان گشته در این زیر لگن
برگ می‌لرزد و بر شاخ دلم می‌لرزد		لرزه برگ ز باد و دلم از خوب ختن
دست دستان صبا لخلخه را شورانید		تا بیاموخت به طفلان چمن خلق حسن
باد روح قدس افتاد و درختان مریم		دست بازی نگر آن سان که کند شوهر و زن
ابر چون دید که در زیر تتق خوبانند		برفشانید نثار گهر و در عدن
چون گل سرخ گریبان ز طرب بدرانید		وقت آن شد که به یعقوب رسد پیراهن
چون عقیق یمنی لب دلبر خندید		بوی یزدان به محمد رسد از سوی یمن
چند گفتیم پراکنده دل آرام نیافت		جز بر آن زلف پراکنده آن شاه زمن

شیرمردا تو چه ترسی ز سگ لاغرشان		برکش آن تیغ چو پولاد و بزن بر سرشان
چون ملک ساخته خود را به پر و بال دروغ		همه دیوند که ابلیس بود مهترشان
همه قلبند و سیه چون بزنی بر سر سنگ		هین چرا غره شدستی تو به سیم و زرشان

چه نشستی دور چون بیگانگان		اندرآ در حلقه دیوانگان
شرم چه بود عاشقی و آن گاه شرم		جان چه باشد این هوس و آن گاه جان
می‌فروشد او به جانی بوسه‌ای		رو بخر کان رایگان است رایگان
آنک عشقش خانه‌ها برهم زده‌ست		آمد اندر خانه همسایگان
کف برآورده‌ست این دریا ز عشق		سر فروکرده‌ست آن مه ز آسمان
ای ببسته خواب‌ها امشب بیا		خواب ما را بین چو وصلت بی‌نشان
هر شهی را بندگانش حارسند		شاه ما مر بندگان را پاسبان
شاه ما از خواب و بیداری برون		در میان جان ما دامن کشان
اندر این شب می‌نماید صورتی		مشعله در دست یا رب کیست آن
خواب جست و شورش افزودن گرفت		یاد آمد پیل را هندوستان
آتش عشق خدا بالا گرفت		تیر تقدیر خدا جست از کمان
دانه‌ای کان در زمین غیب بود		سر زد و همچون درختی شد عیان
برق جست و آتشی زد در درخت		آتش و برق شگرف بی‌امان
سبزتر می‌شد ز آتش آن درخت		می‌شکفت از برق و آتش گلستان
این درختان سبز از آتش شوند		آب دارد این درختان را زبان
تا تویی پیدا نهان گردد درخت		او شود پیدا چو تو گردی نهان
شمس تبریز است باغ عشق را		هم طراوت هم نما هم باغبان

هر کجا که پا نهی ای جان من		بردمد لاله و بنفشه و یاسمن
پاره گل برکنی بر وی دمی		بازگردد یا کبوتر یا زغن
در تغاری دست شویی آن تغار		ز آب دست تو شود زرین لگن
بر سر گوری بخوانی فاتحه		بوالفتوحی سر برآرد از کفن
دامنت بر چنگل خاری زند		چنگلش چنگی شود با تن تنن
هر بتی را که شکستی ای خلیل		جان پذیرد عقل یابد زان شکن
تا مه تو تافت بر بداختری		سعد اکبر گشت و وارست از محن
هر دمی از صحن سینه برجهد		همچو آدم زاده‌ای بی‌مرد و زن
وآنگه از پهلوی او وز پشت او		پر شوند آدمچگان اندر زمن
خواستم گفتن بر این پنجاه بیت		لب ببستم تا گشایی تو دهن

شاه ما باری برای کاهلان		گنج می‌بخشد به هر دم رایگان
الصلا یاران به سوی تخت شاه		گنج بی‌رنج است و سود بی‌زیان
چشم دل داند چه دید از کحل او		نور و رحمت تا به هفتم آسمان
خود چه باشد پیش او هفت آسمان		بر مثال هفت پایه نردبان
ای به صورت خردتر از ذره‌ای		وی به معنی تو جهان اندر جهان
ای خمیده چون کمان از غم ببین		صد هزاران صف شکسته زین کمان
در نشان جویی تو گشته چارچشم		وآنگه اندر کنج چشمت صد نشان
هر نشانی چون رقیب نیکخواه		می‌برندت تا به حضرت کشکشان

می بده ای ساقی آخرزمان		ای ربوده عقل‌های مردمان
خاکیان زین باده بر گردون زدند		ای می تو نردبان آسمان
بشکن از باده در زندان غم		وارهان جان را ز زندان غمان
تن به سان ریسمان بگداخته		جان معلق می‌زند بر ریسمان
ترک ساقی گشت در ده کس نماند		گرگ ماند و گوسفند و ترکمان
چون رسید این جا گمانم مست شد		دل گرفته خوش بغل‌های گمان

نک بهاران شد صلا ای لولیان		بانگ نای و سبزه و آب روان
لولیان از شهر تن بیرون شوید		لولیان را کی پذیرد خان و مان
دیگران بردند حسرت زین جهان		حسرتی بنهیم در جان جهان
با جهان بی‌وفا ما آن کنیم		هرچ او کرده‌ست با آن دیگران
تا حریف خود ببیند او یکی		امتحان او بیابد امتحان
نی غلط گفتم جهان چون عاشق است		او به جان جوید جفای نیکوان
جان عاشق زنده از جور و جفاست		ای مسلمان جان که را دارد زیان
راه صحرا را فروبست این سخن		کس نجوید راه صحرا را دهان
تو بگو دارد دهان تنگ یار		با لب بسته گشاد بی‌کران
هر که بر وی آن لبان صحرا نشد		او نه صحرا داند و نی آشیان
هر که بر وی زان قمر نوری نتافت		او چه بیند از زمین و آسمان
هر کسی را کاین غزل صحرا شود		عیش بیند زان سوی کون و مکان

بشنو از دل نکته‌های بی‌سخن		و آنچ اندر فهم ناید فهم کن
در دل چون سنگ مردم آتشی است		کو بسوزد پرده را از بیخ و بن
چون بسوزد پرده دریابد تمام		قصه‌های خضر و علم من لدن
در میان جان و دل پیدا شود		صورت نو نو از آن عشق کهن
چون بخوانی والضحی خورشید بین		کان زر بین چون بخوانی لم یکن

جان جان‌هایی تو جان را برشکن		کس تویی دیگر کسان را برشکن
گوهر باقی درآ در دیده‌ها		سنگ بستان باقیان را برشکن
ز آسمان حق بتاب ای آفتاب		اختران آسمان را برشکن
غیب دان کن سینه‌های خلق را		سینه‌های عیب دان را برشکن
بانشان از بی‌نشان پرده شده		بی‌نشانی هر نشان را برشکن
روز مطلق کن شب تاریک را		بارنامه پاسبان را برشکن
شمس تبریز آفتابی آفتاب		شمع جان و شمعدان را برشکن

ای دلارام من و ای دل شکن		وی کشیده خویش بی‌جرمی ز من
از نظر رفتی ز دل بیرون نه‌ای		ز آنک تو شمعی و جان و دل لگن
جان من جان تو جانت جان من		هیچ کس دیده‌ست یک جان در دو تن
زندگی‌ام وصل تو مرگم فراق		بی‌نظیرم کرده‌ای اندر دو فن
بس بجستم آب حیوان خضر گفت		بی‌وصالش جان نیابی جان مکن
غم نیارد گرد غمگین تو گشت		ور بگردد بایدش گردن زدن
جان‌ها زان گرد تو گرددهمی		جان ادیم و تو سهیل اندر یمن
بهر تو گفته‌ست منصور حلاج		یا صغیر السن یا رطب البدن
شیر مست شهد تو گشت و بگفت		یا قریب العهد من شرب اللبن
پیش مستان تو غم را راه نیست		فکرت و غم هست کار بوالحسن
هر کی در چاه طبیعت مانده است		چاره‌اش نبود ز فکر چون رسن
چونک برپرید کاسد گشت حبل		چون یقینی یافت کاسد گشت ظن
همزبان بی‌زبانان شو دلا		تا به گفت و گو نباشی مرتهن

ساقیا برخیز و می در جام کن		وز شراب عشق دل را دام کن
نام رندی را بکن بر خود درست		خویشتن را لاابالی نام کن
چرخ گردنده تو را چون رام شد		مرکب بی‌مرکبی را رام کن
آتش بی‌باکی اندر چرخ زن		خاک تیره بر سر ایام کن
مذهب زناربندان پیشه گیر		خدمت کاووس و آذرنام کن

راز چون با من نگوید یار من		بند گردد پیش او گفتار من
عذر می‌گوید که یعنی خامشم		با تو می‌گوید دل هشیار من
با کسی دیگر زبان گردد همه		سر خود می‌گوید و اسرار من
در گمان افتد دلم زین واقعه		این دل ترسان بدپندار من
گر بگوید ور نگوید راز من		دل ندارد صبر از دلدار من

فقر را در خواب دیدم دوش من		گشتم از خوبی او بی‌هوش من
از جمال و از کمال لطف فقر		تا سحرگه بوده‌ام مدهوش من
فقر را دیدم مثال کان لعل		تا ز رنگش گشتم اطلس پوش من
بس شنیدم های و هوی عاشقان		بس شنیدم بانگ نوشانوش من
حلقه‌ای دیدم همه سرمست فقر		حلقه او دیدم اندر گوش من
بس بدیدم نقش‌ها در نور فقر		بس بدیدم نقش جان در روش من
از میان جان ما صد جوش خاست		چون بدیدم بحر را در جوش من
صد هزاران نعره می‌زد آسمان		ای غلام همچنان چاووش من

جان من جان تو جانت جان من		هیچ دیدستی دو جان در یک بدن
ای تن ار بی‌او به صد جان زنده‌ای		جان طلب کن جان و لاف تن مزن
دل از این جان برکن و بر وی بنه		ز آنک از این جانی نیاید جان مکن
از قل الروح امر ربی فهم شد		شرح جان ای جان نیاید در دهن

آمد آمد در میان خوب ختن		هر دو دستت را بشو از جان و تن
داد شمشیری به دست عشق و گفت		هرچ بینی غیر من گردن بزن
اندر آب انداز الا نوح را		هر که باشد خوب و زشت و مرد و زن
هر که او اندر دل نوح است رست		هر که در پستی است در دریا فکن

مرغ خانه با هما پر وا مکن		پر نداری نیت صحرا مکن
چون سمندر در دل آتش مرو		وز مری تو خویش را رسوا مکن
درزیا آهنگری کار تو نیست		تو ندانی فعل آتش‌ها مکن
اول از آهنگران تعلیم گیر		ور نه بی‌تعلیم تو آن را مکن
چون نه‌ای بحری تو بحر اندرمشو		قصد موج و غره دریا مکن
ور کنی پس گوشه کشتی بگیر		دست خود را تو ز کشتی وا مکن
گر بیفتی هم در آتش کشتی بیفت		تکیه تو بر پنجه و بر پا مکن
چرخ خواهی صحبت عیسی گزین		ور نه قصد گنبد خضرا مکن
میوه خامی مقیم شاخ باش		بی‌معانی ترک این اسما مکن
شمس تبریزی مقیم حضرت است		تو مقام خویش جز آن جا مکن

ای ببرده دل تو قصد جان مکن		و آنچ من کردم تو جانا آن مکن
بنگر اندر درد من گر صاف نیست		درد خود مفرستم و درمان مکن
داد ایمان داد زلف کافرت		یک سر مویی ز کفر ایمان مکن
عادت خوبان جفا باشد جفا		هم بر آن عادت بر او احسان مکن
گر چه دل بر مرگ خود بنهاده‌ایم		در جفا آهسته‌تر چندان مکن
عیش ما را مرگ باشد پرده دار		پرده پوش و مرگ را خندان مکن
ای زلیخا فتنه عشق از تو است		یوسفی را هرزه در زندان مکن
چون سر رندان نداری وقت عیش		وعده‌ها اندر سر رندان مکن
نور چشم عاشقان آخر تویی		عیش‌ها بر کوری ایشان مکن
نقدکی را از یکی مفلس مبر		از حریصی نقد او در کان مکن
شب روان را همچو استاره مسوز		راه خود را پر ز رهبانان مکن
شمس تبریزی یکی رویی نمای		تا ابد تو روی با جانان مکن

ای خدا این وصل را هجران مکن		سرخوشان عشق را نالان مکن
باغ جان را تازه و سرسبز دار		قصد این مستان و این بستان مکن
چون خزان بر شاخ و برگ دل مزن		خلق را مسکین و سرگردان مکن
بر درختی کآشیان مرغ توست		شاخ مشکن مرغ را پران مکن
جمع و شمع خویش را برهم مزن		دشمنان را کور کن شادان مکن
گر چه دزدان خصم روز روشنند		آنچ می‌خواهد دل ایشان مکن
کعبه اقبال این حلقه است و بس		کعبه اومید را ویران مکن
این طناب خیمه را برهم مزن		خیمه توست آخر ای سلطان مکن
نیست در عالم ز هجران تلخ تر		هرچه خواهی کن ولیکن آن مکن

صبحدم شد زود برخیز ای جوان		رخت بربند و برس در کاروان
کاروان رفت و تو غافل خفته‌ای		در زیانی در زیانی در زیان
عمر را ضایع مکن در معصیت		تا تر و تازه بمانی جاودان
نفس شومت را بکش کان دیو توست		تا ز جیبت سر برآرد حوریان
چون بکشتی نفس شومت را یقین		پای نه بر بام هفتم آسمان
چون نماز و روزه‌ات مقبول شد		پهلوانی پهلوانی پهلوان
پاک باش و خاک این درگاه باش		کبر کم کن در سماع عاشقان
گر سماع عاشقان را منکری		حشر گردی در قیامت با سگان
گر غلام شمس تبریزی شدی		نعره زن کالحمد لک یا مستعان

ای زیان و ای زیان و ای زیان		هوشیاری در میان مستیان
گر بیاید هوشیاری راه نیست		ور بیاید مست گیر اندرکشان
گر خماری باده خواهی اندرآ		نان پرستی رو که این جا نیست نان
آنک او نان را بت خود کرده است		کی درآید در میان این بتان
ور درآید چادر اندر رو کشند		تا نبیند رویشان آن قلتبان
سیمبر خواهیم و زیبا همچو خویش		سیم نستانیم پیدا و نهان
آنک او خوبی به سیم و زر فروخت		روسپی باشد نه حوران جنان
تا نگردی پاک دل چون جبرئیل		گر چه گنجی درنگنجی در جهان
چشم خود را شسته عارف بیست سال		مشک مشک آورده از اشک روان
معتمد شو تا درآیی در حرم		اولا بربند از گفتن دهان
شمس تبریزی گشاید راه شرق		چون شوی بسته دهان و رازدان

رو قرار از دل مستان بستان		رو خراج از گل بستان بستان
کله مه ز سر مه برگیر		گرو گل ز گلستان بستان
سخن جان رهی گفتی دوش		آن توست آن هله بستان بستان
ای که در باغ رخش ره بردی		گل تازه به زمستان بستان
ای که از ناز شهان می‌ترسی		طفل عشقی سر پستان بستان
دل قوی دار چو دلبر خواهی		دل خود از دل سستان بستان
چابک و چست رو اندر ره عشق		مهره را از کف چستان بستان

مات خود را صنما مات مکن		بجز از لطف و مراعات مکن
خرده و بی‌ادبی‌ها که برفت		عفو کن هیچ مکافات مکن
وقت رحم است بکن کینه مکش		بنده را طعمه آفات مکن
به سر تو که جدایی مندیش		جز که پیوند و ملاقات مکن
خاک خود را به زمین برمگذار		منزلش جز به سماوات مکن
اولش جز به سوی خویش مکش		آخرش جز که سعادات مکن
آنچ خو کرد ز لطفت برسان		ترک تیمار و جرایات مکن
بنده اهل خرابات توایم		پشت ما را به خرابات مکن
ما که باشیم که گوییم مکن		چونک گفتیم ممارات مکن

ای به انکار سوی ما نگران		من نیم با تو دودل چون دگران
سخن تلخ چه می‌اندیشی		ای تو سرمایه جمله شکران
بر دل سوخته‌ام آبی زن		که تویی دلبر پرخون جگران
ز غمم همچو کمان تیر مزن		چه زنی تیر سوی بی‌سپران
با گل از تو گله‌ها می‌کردم		گفت من هم ز ویم جامه دران
گفت نرگس که ز من پرس او را		که منم بنده صاحب نظران
که چو من جمله چمن سوخته‌اند		ز آتش او ز کران تا به کران
مه و خورشید ز عشق رخ او		اندر این چرخ ز زیر و زبران
بحر در جوش از این آتش تیز		چرخ خم داده از این بار گران
کوه بسته‌ست کمر خدمت را		که شماریش ز بسته کمران
بانگ ارواح به من می‌آید		که بگو حالت این بی‌صوران
با کی گویم به جهان محرم کو		چه خبر گویم با بی‌خبران
ظاهر بحر بود جای خسان		باطن بحر مقام گهران
ظاهر و باطن من خاک خسی		کو بر این بحر بود ره گذران
غزل بی‌سر و بی‌پایان بین		که ز پایان بردت تا به سران

به شکرخنده ببردی دل من		بشکن شکر دل را مشکن
دل ما را که ز جا برکندی		به تو آمد پر و بالش بمکن
بنگر تا به چه لطفش بردی		رحم کن هر نفسش زخم مزن
جانم اندر پی دل می‌آید		چه کند بی‌تو در این قالب تن
بی‌تو دل را نبود برگ جهان		بی‌تو گل را نبود برگ چمن
هین چرا بند شکستی خاموش		یا مگر نیست تو را بند دهن

ای امتان باطل بر نان زنید بر نان		وی امتان مقبل بر جان زنید بر جان
حیوان علف کشاند غیر علف نداند		آن آدمی بود کو جوید عقیق و مرجان
آن باغ‌ها بخفته وین باغ‌ها شکفته		وین قسمتی است رفته در بارگاه سلطان
جان‌هاست نارسیده در دام‌ها خزیده		جان‌هاست برپریده ره برده تا به جانان
جانی ز شرح افزون بالای چرخ گردون		چست و لطیف و موزون چون مه به برج میزان
جانی دگر چو آتش تند و حرون و سرکش		کوتاه عمر و ناخوش همچون خیال شیطان
ای خواجه تو کدامی یا پخته یا که خامی		سرمست نقل و جامی یا شهسوار میدان
روزی به سوی صحرا دیدم یکی معلا		اندر هوا به بالا می‌کرد رقص و جولان
هر سو از او خروشی او ساکن و خموشی		سرسبز و سبزپوشی جانم بماند حیران
گفتم که در چه شوری کز وهم خلق دوری		تو نور نور نوری یا آفتاب تابان
گفتا دلم تنگ شد تن نیز هم سبک شد		تا پاگشاده گشتم از چارمیخ ارکان
گفتم که ای امیرم شادت کنار گیرم		بسیار لابه کردم گفتا که نیست امکان
گفتم بیا وفا کن وین ناز را رها کن		شاخی شکر سخا کن چه کم شود از آن کان
گفتا که من فنایم اندر کنار نایم		نقشی همی‌نمایم از بهر درد و درمان
گفتم تو را نباید خود دفع کم نیاید		پنجه بهانه زاید از طبعت ای سخندان
گفتا ز سر یک تو باور کجا کنی تو		طفلی و درست ابجد برگیر لوح و می‌خوان
گفتم همین سیاست می‌کن حلال بادت		صد گونه دفع می‌ده می‌کش مرا به هجران
زود از زبان دیگر صد پاسخ چو شکر		برخواند بر من از بر گشتم خراب و سکران
بسیار اشک راندم تا دیر مست ماندم		تا که برون شد آن شه چون جان ز نقش انسان
داغی بماند حاصل زان صحبت اندر این دل		داغی که از لذیذی ارزد هزار احسان
فرمود مشکلاتی در وی عجب عظاتی		خامش در زبان‌ها آن می نیاید آسان

گر چه بسی نشستم در نار تا به گردن		اکنون در آب وصلم با یار تا به گردن
گفتم که تا به گردن در لطف‌هات غرقم		قانع نگشت از من دلدار تا به گردن
گفتا که سر قدم کن تا قعر عشق می‌رو		زیرا که راست ناید این کار تا به گردن
گفتم سر من ای جان نعلین توست لیکن		قانع شو ای دو دیده این بار تا به گردن
گفتا تو کم ز خاری کز انتظار گل‌ها		در خاک بود نه مه آن خار تا به گردن
گفتم که خار چه بود کز بهر گلستانت		در خون چو گل نشستم بسیار تا به گردن
گفتا به عشق رستی از عالم کشاکش		کان جا همی‌کشیدی بیگار تا به گردن
رستی ز عالم اما از خویشتن نرستی		عار است هستی تو وین عار تا به گردن
عیاروار کم نه تو دام و حیله کم کن		در دام خویش ماند عیار تا به گردن
دامی است دام دنیا کز وی شهان و شیران		ماندند چون سگ اندر مردار تا به گردن
دامی است طرفه‌تر زین کز وی فتاده بینی		بی‌عقل تا به کعب و هشیار تا به گردن
بس کن ز گفتن آخر کان دم بود بریده		کز تاسه نبود آخر گفتار تا به گردن

ای مرغ آسمانی آمد گه پریدن		وی آهوی معانی آمد گه چریدن
ای عاشق جریده بر عاشقان گزیده		بگذر ز آفریده بنگر در آفریدن
آمد تو را فتوحی روحی چگونه روحی		کو چون خیال داند در دیده‌ها دویدن
این دم حکم بیاید تعلیم نو نماید		بی‌گوش سر شنیدن بی‌دیده ماه دیدن
داند سبل ببردن هم مرده زنده کردن		هم تخت و بخت دادن هم بنده پروریدن
آن یوسف معانی و آن گنج رایگانی		خود را اگر فروشد دانی عجب خریدن
کو مشتری واقف در دو دم مخالف		در پرده ساز کردن در پرده‌ها دویدن
ای عاشق موفق وی صادق مصدق		می‌بایدت چو گردون بر قطب خود تنیدن
در بیخودی تو خود را می‌جوی تا بیابی		زیرا فراق صعب است خاصه ز حق بریدن
لب را ز شیر شیطان می‌کوش تا بشویی		چون شسته شد توانی پستان دل مکیدن
ای عشق آن جهانی ما را همی‌کشانی		احسنت ای کشنده شاباش ای کشیدن
هم آفتاب داند از شرق رو نمودن		ار نی به مرکز او نتوان به تک رسیدن
خامش که شرح دل را گر راه گفت بودی		در کوه درفتادی چون بحر برطپیدن
تبریز شمس دین را هم ناگهان ببینی		وآنگه از او بیابی صبح ابد دمیدن

گفتی مرا که چونی در روی ما نظر کن		گفتی خوشی تو بی‌ما زین طعنه‌ها گذر کن
گفتی مرا به خنده خوش باد روزگارت		کس بی‌تو خوش نباشد رو قصه دگر کن
گفتی ملول گشتم از عشق چند گویی		آن کس که نیست عاشق گو قصه مختصر کن
در آتشم در آبم چون محرمی‌نیابم		کنجی روم که یا رب این تیغ را سپر کن
گستاخمان تو کردی گفتی تو روز اول		حاجت بخواه از ما وز درد ما خبر کن
گفتی شدم پریشان از مفلسی یاران		بگشا دو لب جهان را پردر و پرگهر کن
گفتی کمر به خدمت بربند تو به حرمت		بگشا دو دست رحمت بر گرد من کمر کن

ای محو راه گشته از محو هم سفر کن		چشمی ز دل برآور در عین دل نظر کن
دل آینه است چینی با دل چو همنشینی		صد تیغ اگر ببینی هم دیده را سپر کن
دانم که برشکستی تو محو دل شدستی		در عین نیست هستی یک حمله دگر کن
تا بشکنی شکاری پهلوی چشمه ساری		ای شیر بیشه دل چنگال در جگر کن
چون شد گرو گلیمی بهر در یتیمی		با فتنه عظیمی تو دست در کمر کن
ماییم ذره ذره در آفتاب غره		از ذره خاک بستان در دیده قمر کن
از ما نماند برجا جان از جنون و سودا		ای پادشاه بینا ما را ز خود خبر کن
در عالم منقش ای عشق همچو آتش		هر نقش را به خود کش وز خویش جانور کن
ای شاه هر چه مردند رندان سلام کردند		مستند و می نخوردند آن سو یکی گذر کن
سیمرغ قاف خیزد در عشق شمس تبریز		آن پر هست برکن وز عشق بال و پر کن

من از کی باک دارم خاصه که یار با من		از سوزنی چه ترسم و آن ذوالفقار با من
کی خشک لب بمانم کان جو مراست جویان		کی غم خورد دل من و آن غمگسار با من
تلخی چرا کشم من من غرق قند و حلوا		در من کجا رسد دی و آن نوبهار با من
از تب چرا خروشم عیسی طبیب هوشم		وز سگ چرا هراسم میر شکار با من
در بزم چون نیایم ساقیم می‌کشاند		چون شهرها نگیرم و آن شهریار با من
در خم خسروانی می بهر ماست جوشان		این جا چه کار دارد رنج خمار با من
با چرخ اگر ستیزم ور بشکنم بریزم		عذرم چه حاجت آید و آن خوش عذار با من
من غرق ملک و نعمت سرمست لطف و رحمت		اندر کنار بختم و آن خوش کنار با من
ای ناطقه معربد از گفت سیر گشتم		خاموش کن وگر نی صحبت مدار با من

جانا نخست ما را مرد مدام گردان		وآنگه مدام درده ما را مدام گردان
از ما و خدمت ما چیزی نیاید ای جان		هم تو بنا نهادی هم تو تمام گردان
دارالسلام ما را دارالملام کردی		دارالملام ما را دارالسلام گردان
این راه بی‌نهایت گر دور و گر دراز است		از فضل بی‌نهایت بر ما دو گام گردان
ما را اسیر کردی اماره را امیری		ما را امیر گردان او را غلام گردان
انعام عام خود را کردی نصیب خاصان		انعام خاص خود را امروز عام گردان
هر ذره را ز فضلت خورشیدییی دگر ده		خورشید فضل خود را بر جمله رام گردان
در کام ما دعا را چون شهد و شیر خوش کن		و آن را که گوید آمین هم دوستکام گردان

ای دل ز شاه حوران یا قبله صبوران		کن شکر با شکوران تو فتنه را مشوران
من مرد فتنه جویم من ترک این نگویم		من دست از او نشویم تو فتنه را مشوران
سرخیل بی‌دلانم استاد منبلانم		من عاشق فلانم تو فتنه را مشوران
از من مپرس چونم می‌بین که غرق خونم		این هم نه‌ام فزونم تو فتنه را مشوران
من رستمم و روحم طوفان قوم نوحم		سرمست آن صبوحم تو فتنه را مشوران
تو نقش را نخوانی زیرا در این جهانی		تا این قدر بدانی تو فتنه را مشوران

آن خوب را طلب کن اندر میان حوران		مشنو کسی که گوید آن فتنه را مشوران
در دل چو نقش بندد جان از طرب بخندد		صد گون شکر بجوشد از تلخی صبوران
از پرتوی که افتد در چشم‌ها ز رویش		خارش چه افتد از وی در چشم‌های کوران

امروز سرکشان را عشقت جلوه کردن		آورد بار دیگر یک یک ببسته گردن
رو رو تو در گلستان بنگر به گل پرستان		یک لحظه سجده کردن یک لحظه باده خوردن
نگذارد آن شکرخو بر ما ز ما یکی مو		چون صوفیان جان را این است سر ستردن
دندان تو چو شد سست بر جاش دیگری رست		می‌دانک همچنین است بر مرد جان سپردن
ای خصم شمس تبریز ای دزد راه و منکر		می‌باش در شکنجه از خویش و درفشردن

چون جان تو می‌ستانی چون شکر است مردن		با تو ز جان شیرین شیرینتر است مردن
بردار این طبق را زیرا خلیل حق را		باغ است و آب حیوان گر آذر است مردن
این سر نشان مردن و آن سر نشان زادن		زان سر کسی نمیرد نی زین سر است مردن
بگذار جسم و جان شو رقصان بدان جهان شو		مگریز اگر چه حالی شور و شر است مردن
والله به ذات پاکش نه چرخ گشت خاکش		با قند وصل همچون حلواگر است مردن
از جان چرا گریزیم جان است جان سپردن		وز کان چرا گریزیم کان زر است مردن
چون زین قفس برستی در گلشن است مسکن		چون این صدف شکستی چون گوهر است مردن
چون حق تو را بخواند سوی خودت کشاند		چون جنت است رفتن چون کوثر است مردن
مرگ آینه‌ست و حسنت در آینه درآمد		آیینه بربگوید خوش منظر است مردن
گر مؤمنی و شیرین هم مؤمن است مرگت		ور کافری و تلخی هم کافر است مردن
گر یوسفی و خوبی آیینه‌ات چنان است		ور نی در آن نمایش هم مضطر است مردن
خامش که خوش زبانی چون خضر جاودانی		کز آب زندگانی کور و کر است مردن

از زنگ لشکر آمد بر قلب لشکرش زن		ای سرفراز مردی مردانه بر سرش زن
چون آتش آر حمله کو هیزم است جمله		از آتش دل خود در خشک و در ترش زن
گر بحر با تو کوشد در کین تو بجوشد		آتش کن آب او را در در و گوهرش زن
هر تیر کز تو پرد هفت آسمان بدرد		ای قاب قوس تیری بر پشت اسپرش زن
هر کس که بی‌سر آید تو دست بر سرش نه		و آن کس که باسر آید تو زخم خنجرش زن
جانی که برفروزد در عشق تو بسوزد		خواهی که تازه گردد در حوض کوثرش زن
از لعل می فروشت سرمست کن جهان را		بستان ز زهره چنگش بر جام و ساغرش زن
ای شمس حق تبریز هر کس که منکر آید		از جذب نور ایمان در جان کافرش زن

رو سر بنه به بالین تنها مرا رها کن		ترک من خراب شب گرد مبتلا کن
ماییم و موج سودا شب تا به روز تنها		خواهی بیا ببخشا خواهی برو جفا کن
از من گریز تا تو هم در بلا نیفتی		بگزین ره سلامت ترک ره بلا کن
ماییم و آب دیده در کنج غم خزیده		بر آب دیده ما صد جای آسیا کن
خیره کشی است ما را دارد دلی چو خارا		بکشد کسش نگوید تدبیر خونبها کن
بر شاه خوبرویان واجب وفا نباشد		ای زردروی عاشق تو صبر کن وفا کن
دردی است غیر مردن آن را دوا نباشد		پس من چگونه گویم کاین درد را دوا کن
در خواب دوش پیری در کوی عشق دیدم		با دست اشارتم کرد که عزم سوی ما کن
گر اژدهاست بر ره عشقی است چون زمرد		از برق این زمرد هین دفع اژدها کن
بس کن که بیخودم من ور تو هنرفزایی		تاریخ بوعلی گو تنبیه بوالعلا کن

روز است ای دو دیده در روزنم نظر کن		تو اصل آفتابی چون آمدی سحر کن
بردار طالبان را وز هفت بحر بگذر		منگر به گاو و ماهی وز صد چنین گذر کن
پیدا بکن که پاکی از کون و پست و بالا		وین خانه کهن را بی‌زیر و بی‌زبر کن
عالم فناست جمله در یک دمش بقا کن		ماری است زهر دارد تو زهر او شکر کن
هر سو که خشک بینی تو چشمه‌ای روان کن		هر جا که سنگ بینی از عکس خود گهر کن
اندر قفای عاشق هر سو که خصم بینی		او را به زخم سیلی اندر زمان به درکن
تا چند عذر گویی کورند و می‌نبینند		گر کورشان نخواهی در دیده شان نظر کن
خواهی که پرده‌هاشان در دیده‌ها نباشد		فرما تو پردگی را کز پرده‌ها عبر کن
فرمان تو راست مطلق با جمع در میان نه		بستم قبای عطلت هم چاره کمر کن
ای آفتاب عرشی ای شمس حق تبریز		چون ماه نو نزارم رویم تو در قمر کن

پروانه شد در آتش گفتا که همچنین کن		می‌سوخت و پر همی‌زد بر جا که همچنین کن
شمع و فتیله بسته با گردن شکسته		می‌گفت نرم نرمک با ما که همچنین کن
مومی که می‌گدازد با سوز می بسازد		در تف و تاب داده خود را که همچنین کن
گر سیم و زر فشانی در سود این جهانی		سودت ندارد آن‌ها الا که همچنین کن
دامان پر ز گوهر کرد و نشست بر سر		وز رشک تلخ گشته دریا که همچنین کن
از نیک و بد بریده وز دام‌ها پریده		بر کوه قاف رفته عنقا که همچنین کن
رخساره پاک کرده دراعه چاک کرده		با خار صبر کرده گل‌ها که همچنین کن
صد ننگ و نام هشته با عقل خصم گشته		بر مغزها دویده صهبا که همچنین کن
خالی شده‌ست و ساده نه چشم برگشاده		لب بر لبش نهاده سرنا که همچنین کن
چل سال چشم آدم در عذر داشت ماتم		گفته به کودکانش بابا که همچنین کن
خاموش باش و صابر عبرت بگیر آخر		خامش شده‌ست و گریان خارا که همچنین کن
تبریز شمس دین را بین کز ضیای جانی		پر کرده از جلالت صحرا که همچنین کن

ای سنگ دل تو جان را دریای پرگهر کن		ای زلف شب مثالش در نیم شب سحر کن
چنگی که زد دل و جان در عشق بانوا کن		نی‌های بی‌زبان را زان شهد پرشکر کن
چون صد هزار در در سمع و بصر تو داری		یک دامنی از آن در در کار کور و کر کن
از خون آن جگرها که بوی عشق دارد		از بهر اهل دل را یک قلیه جگر کن
بس شیوه‌ها که کردند جان‌ها و ره نبردند		ای چاره ساز جان‌ها یک شیوه دگر کن
مرغان آب و گل را پرها به گل فروشد		ای تو همای دولت پر برفشان سفر کن
چون دیو ره بپیما تا بینی آن پری را		و اندر بر چو سیمش تو کار دل چو زر کن
هر چت اشارت آید چون و چرا رها کن		با خوی تند آن مه زنهار سر به سر کن
پای ملخ که جان است چون مور پیش او بر		در پیش آن سلیمان بر هر رهی حشر کن
آبی است تلخ دریا در زیر گنج گوهر		بگذار آب تلخش تو زیر او زبر کن
ماری است مهره دارد زان سوی زهر در سر		ور ز آنک مهره خواهی از زهر او گذر کن
خواهی درخت طوبی نک شمس حق تبریز		خواهی تو عیش باقی در ظل آن شجر کن

دیدی چه گفت بهمن هیزم بنه چو خرمن		گر دی نکرد سرما سرمای هر دو بر من
سرما چو گشت سرکش هیزم بنه در آتش		هیزم دریغت آید هیزم به است یا تن
نقش فناست هیزم عشق خداست آتش		درسوز نقش‌ها را ای جان پاکدامن
تا نقش را نسوزی جانت فسرده باشد		مانند بت پرستان دور از بهار و مؤمن
در عشق همچو آتش چون نقره باش دلخوش		چون زاده خلیلی آتش تو راست مسکن
آتش به امر یزدان گردد به پیش مردان		لاله و گل و شکوفه ریحان و بید و سوسن
مؤمن فسون بداند بر آتشش بخواند		سوزش در او نماند ماند چو ماه روشن
شاباش ای فسونی کافتد از او سکونی		در آتشی که آهن گردد از او چو سوزن
پروانه زان زند خود بر آتش موقد		کو را همی‌نماید آتش به شکل روزن
تیر و سنان به حمزه چون گلفشان نماید		در گلفشان نپوشد کس خویش را به جوشن
فرعون همچو دوغی در آب غرقه گشته		بر فرق آب موسی بنشسته همچو روغن
اسپان اختیاری حمال شهریاری		پالان کشند و سرگین اسبان کند و کودن
چو لک لک است منطق بر آسیای معنی		طاحون ز آب گردد نه از لکلک مقنن
زان لکلک ای برادر گندم ز دلو بجهد		در آسیا درافتد گردد خوش و مطحن
وز لکلک بیان تو از دلو حرص و غفلت		در آسیا درافتی یعنی رهی مبین
من گرم می‌شوم جان اما ز گفت و گو نی		از شمس دین زرین تبریز همچو معدن

جانا بیار باده و بختم بلند کن		زان حلقه‌های زلف دلم را کمند کن
مجلس خوش است و ما و حریفان همه خوشیم		آتش بیار و چاره مشتی سپند کن
زان جام بی‌دریغ در اندیشه‌ها بریز		در بیخودی سزای دل خودپسند کن
ای غم برو برو بر مستانت کار نیست		آن را که هوشیار بیابی گزند کن
مستان مسلمند ز اندیشه‌ها و غم		آن کو نشد مسلم او را نژند کن
ای جان مست مجلس ابرار یشربون		بر گربه اسیر هوا ریش خند کن
ریش همه به دست اجل بین و رحم کن		از مرگ وارهان همه را سودمند کن
عزم سفر کن ای مه و بر گاو نه تو رخت		با شیرگیر مست مگو ترک پند کن
در چشم ما نگر اثر بیخودی ببین		ما را سوار اشقر و پشت سمند کن
یک رگ اگر در این تن ما هوشیار هست		با او حساب دفتر هفتاد و اند کن
ای طبع روسیاه سوی هند بازرو		وی عشق ترک تاز سفر سوی جند کن
آن جا که مست گشتی بنشین مقیم شو		و آن جا که باده خوردی آن جا فکند کن
در مطبخ خدا اگرت قوت روح نیست		آن گاه سر در آخر این گوسفند کن
خواهی که شاهدان فلک جلوه گر شوند		دل را حریف صیقل آیینه رند کن
ای دل خموش کن همه بی‌حرف گو سخن		بی‌لب حدیث عالم بی‌چون و چند کن

تو آب روشنی تو در این آب گل مکن		دل را مپوش پرده دل را تو دل مکن
پاکان به گرد در به تماشا نشسته‌اند		دل را و خویش را ز عزیزان خجل مکن
دل نعره می‌زند که بکش خویش را ز عشق		ور جمله جان نگردی دل را بحل مکن
مس را که زر کنند یکی علم دیگر است		زین‌ها که می‌کنی نشود زر بهل مکن
دوری بگشت این تن کز دل بگشته‌ای		سی سال دور باشد سی را چهل مکن
چیزی که زیر هاون افلاک سوده شد		این سرمه نیست دیده از آن مکتحل مکن
هنگامه‌هاست در ره هر جا مه‌ای است رو		بی‌گاه گشت روز تو خود مشتغل مکن

مستی و عاشقی و جوانی و جنس این		آمد بهار خرم و گشتند همنشین
صورت نداشتند مصور شدند خوش		یعنی مخیلات مصورشده ببین
دهلیز دیده است دل آنچ به دل رسید		در دیده اندرآید صورت شود یقین
تبلی السرایر است و قیامت میان باغ		دل‌ها همی‌نمایند آن دلبران چین
یعنی تو نیز دل بنما گر دلیت هست		تا کی نهان بود دل تو در میان طین
ایاک نعبد است زمستان دعای باغ		در نوبهار گوید ایاک نستعین
ایاک نعبد آنک به دریوزه آمدم		بگشا در طرب مگذارم دگر حزین
ایاک نستعین که ز پری میوه‌ها		اشکسته می‌شوم نگهم دار ای معین
هر لحظه لاله گوید با گل که ای عجب		نرگس چه خیره می‌نگرد سوی یاسمین
سوسن زبان برون کند افسوس می‌کند		گوید سمن فسوس مکن بر کس ای لسین
یکتا مزوری است بنفشه شده دوتا		نیلوفر است واقف تزویرش ای قرین
سر چپ و راست می‌فکند سنبل از خمار		اریاح بر یسارش و ریحانش در یمین
سبزه پیاده می‌دود اندر رکاب سرو		غنچه نهان همی‌کند از چشم بد جبین
بید پیاده بر لب جو اندر آینه		حیران که شاخ تر ز چه افشاند آستین
اول فشاندنی است که تا جمع آورد		وآنگه کند نثار درافشان واپسین
در باغ مجلسی چو نهاد آفریدگار		مرغان چو مطربان بسرایند آفرین
آن میر مطربان که ورا نام بلبل است		مست است و عاشق گل از آن است خوش حنین
گوید به کبک فاخته کآخر کجا بدیت		گوید بدان طرف که مکان نبود و مکین
شاهین به باز گوید کاین صیدهای خوب		کی صید کرد از عدم آورد بر زمین
یک جوق گلرخان و دگر جوق نوخطان		کاندر حجاب غیب کرامند و کاتبین
ما چند صورتیم یزک وار آمده		نک می‌رسند لشکر خوبان از آن کمین
یوسف رخان رسند ز کنعان آن جهان		شیرین لبان رسند ز دریای انگبین
نک نامه شان رسید به خرما و نیشکر		و آن نار دانه دانه و بی‌هیچ دانه بین
ای وادیی که سیب در او رنگ و بوی یافت		مغز ترنج نیز معطر شد و ثمین
انگور دیر آمد زیرا پیاده بود		دیر آ و پخته آ که تویی فتنه‌ای مهین
ای آخرین سابق و ای ختم میوه‌ها		وی چنگ درزده تو به حبل الله متین
شیرینیت عجایب و تلخیت خود مپرس		چون عقل کز وی است شر و خیر و کفر و دین
اندر بلا چو شکر و اندر رخا نبات		تلخی بلای توست چو خار ترنگبین
ای عارف معارف و ای واصل اصول		ای دست تو دراز و زمانه تو را رهین
از دست توست خربزه در خانه‌ای نهان		در نی دریچه نی که تو جانی و من جنین
از تو کدو گریخت رسن بازیی گرفت		آن نیم کوزه کی رهد از چشمه معین
چون گوش تو نداشت ببستند گردنش		گوشش اگر بدی بکشیدیش خوش طنین
فی جیدها ببست خدا حبل من مسد		زیرا نداشت گوش به پیغام مستبین
گوشی که نشنود ز خدا گوش خر بود		از حق شنو تو هر نفسی دعوت مبین
ای حلق تو ببسته تقاضای حلق و فرج		بی‌گوش چون کدو تو رسن بسته بر وتین
حلقه به گوش شه شو و حلق از رسن بخر		مردم ز راه گوش شود فربه و سمین
باقیش برنویسد آن شهریار لوح		نقاش چین بگوید تو نقش‌ها مچین
نقاش چین بگفتم آن روح محض را		آن خسرو یگانه تبریز شمس دین

می‌آیدم ز رنگ تو ای یار بوی آن		برکنده‌ای به خشم دل از یار مهربان
از آفتاب روی تو چون شکل خشم تافت		پشتم خم است و سینه کبودم چو آسمان
زان تیرهای غمزه خشمین که می‌زنی		صد قامت چو تیر خمیده‌ست چون کمان
از پرسشم ز خشم لب لعل بسته‌ای		جان ماندم ز غصه این یا دل و زبان
لطف تو نردبان بده بر بام دولتی		ای لطف واگرفته و بشکسته نردبان
این لابه ام به ذات خدا نیست بهر جان		ای هر دمی خیال تو صد جان جان جان
یاد آر دلبرا که ز من خواستی شبی		نقشی ز جان خون شده من دادمت نشان
جانا به حق آن شب کان زلف جعد را		در گردنم درافکن و سرمست می‌کشان
تا جان باسعادت غلطان همی‌رود		چوگان دو زلف و گوی دل و دشت لامکان
کرسی عدل نه تو به تبریز شمس دین		تا عرش نور گیرد و حیران شود جهان

آن کیست
ای خدای؟ ک‌از این دام ِ خامُشان		ما را
همی‌کَشد به سویِ خود کشان کشان
ای آن‌که
می‌کَشی تو گریبان ِ جان ِ ما		از جمع
ِ سرکشان به‌سویِ جمع ِ سرخوشان
بگرفته
گوش ِ ما و بسوزیده هوش ِ ما		ساقی‌یِ
باهُشانی و آرام ِ بی‌هُشان
بی‌دست
می‌کَشی تو و بی‌تیغ می‌کُشی		شاگرد
ِ چشم ِ تو نظر ِ بی‌گنه‌کُشان
آب ِ حیات،
نُزل ِ شهیدان ِ عشق ِ تو ست		این
تشنه‌کشتگان را، ز آن نُزل می‌چشان
دل را،
گره‌گشای، نسیم ِ وصال ِ تو ست		شاخ ِ
امید را به نسیمی همی‌فشان
خود
حُسن ساکن است و؛ مقیم اندر آن وجود		زآن
ساکن اند زیر و زبر این مُفَتِّشان
مقصود
ِ ره‌روان، همه دیدار ِ ساکنان؛		مقصود
ِ ناطقان؛ همه اِصغای خامُشان
آتش در
آب گشته نهان وقت ِ جوش ِ آب		چون آب
آتش آمد، الغوث ز آتشان
در روح
دررسی چو گذشتی زِ نقش‌ها		وز چرخ
بگذری چو گذشتی ز مَهوَشان
هَمیان
چه می‌نهی به امانت به مفلسان؟		پا را
چه می‌نهی تو به دندان ِ گُربه‌شان
از تو
چو میر ِ گولان بِستَد کلاه و کفش		خواهی
تو روستایی، خواهی ز اَکدَشان
دانش
سلاح ِ تو ست و سلاح از نشان ِ مَرد		مَردی
چو نیست، به که نباشد تو را نشان
دیگر
مگو سخن! که سخن، ریگ ِ آب تو ست		خورشید
را نگر چو نه ای جنس ِ اَعمَشان

ای دم به دم مصور جان از درون تن		نزدیکتر ز فکرت این نکته‌ها به من
ز آینده و گذشته چرا یاد می‌کنم		که لذت زمانی و هم قبله زمن
جان حقایقی و خیالات دلربا		و آن نقش‌های مه که نگنجد در این دهن

جانا بیار باده و بختم تمام کن		عیش مرا خجسته چو دارالسلام کن
زهره کمین کنیزک بزم و شراب توست		دفع کسوف دل کن و مه را غلام کن
همچون مسیح مایده از آسمان بیار		از نان و شوربا بشری را فطام کن
مشتی فسرده را به دم گرم بشکفان		مشتی گدای را شه بااحتشام کن
این روی پرگره را خندان و شاد کن		این عمر منقطع را عمری مدام کن
ای شوق هر دماغ سر عاشقان بخار		وی ذوق هر مقام بر ما مقام کن
آن خانه را که جام نباشد چو نیست نور		ما خانه ساختیم تو تدبیر جام کن
ما را وظیفه‌هاست ز لطف تو صد هزار		درمانده گشت دل که چه گوید کدام کن
خاموش کن که دوست مجیب است بی‌سال		نظاره کرم کن و ترک کلام کن

می‌بینمت که عزم جفا می‌کنی مکن		عزم عتاب و فرقت ما می‌کنی مکن
در مرغزار غیرت چون شیر خشمگین		در خونم ای دو دیده چرا می‌کنی مکن
بخت مرا چو کلک نگون می‌کنی مکن		پشت مرا چو دال دوتا می‌کنی مکن
ای تو تمام لطف خدا و عطای او		خود را نکال و قهر خدا می‌کنی مکن
پیوند کرده‌ای کرم و لطف با دلم		پیوند کرده را چه جدا می‌کنی مکن
آن بیذقی که شاه شده‌ست از رخ خوشت		بازش به مات غم چه گدا می‌کنی مکن
آن بنده‌ای که بدر شد از پرتو رخت		چون ماه نو ز غصه دوتا می‌کنی مکن
گر گبر و مؤمن است چو کشته هوای توست		بر گبر کشته تو چه غزا می‌کنی مکن
بی‌هوش شو چو موسی و همچون عصا خموش		مانند طور تو چه صدا می‌کنی مکن

ای آنک از میانه کران می‌کنی مکن		با ما ز خشم روی گران می‌کنی مکن
دربند سود خویشی و اندر زیان ما		کس زین نکرد سود زیان می‌کنی مکن
راضی شدی که بیش نجویی زیان ما		این از پی رضای کیان می‌کنی مکن
بر جای باده سرکه غم می‌دهی مده		در جوی آب خون چه روان می‌کنی مکن
از چهره‌ام نشاط طرب می‌بری مبر		بر چهره‌ام ز دیده نشان می‌کنی مکن
مظلوم می‌کشی و تظلم همی‌کنی		خود راه می‌زنی و فغان می‌کنی مکن
پایم به کار نیست که سرمست دلبرم		مر مست را بهل چه کشان می‌کنی مکن
گویی بیا که بر تو کنم صبر را شبان		بر بره گرگ را چه شبان می‌کنی مکن
در روز زاهدی و به شب زاهدان کشی		امشب که آشتی است همان می‌کنی مکن
ای دوستان ز رشک تو خصمان همدگر		این دوست را چه دشمن آن می‌کنی مکن
گویی که می مخور پس اگر می همی‌دهی		مخمور را چه خشک دهان می‌کنی مکن
گویی چو تیر راست رو اندر هوای ما		پس تیر راست را چه کمان می‌کنی مکن
گویی خموش کن تو خموشم نمی‌هلی		هر موی را ز عشق زبان می‌کنی مکن

با عاشقان نشین و همه عاشقی گزین		با آنک نیست عاشق یک دم مشو قرین
ور ز آنک یار پرده عزت فروکشید		آن را که پرده نیست برو روی او ببین
آن روی بین که بر رخش آثار روی او است		آن را نگر که دارد خورشید بر جبین
از بس که آفتاب دو رخ بر رخش نهاد		شهمات می‌شود ز رخش ماه بر زمین
در طره‌هاش نسخه ایاک نعبد است		در چشم‌هاش غمزه ایاک نستعین
بی‌خون و بی‌رگ است تنش چون تن خیال		بیرون و اندرون همه شیر است و انگبین
از بس که در کنار همی‌گیردش نگار		بگرفت بوی یار و رها کرد بوی طین
صبحی است بی‌سپیده و شامی است بی‌خضاب		ذاتی است بی‌جهات و حیاتی است بی‌حنین
کی نور وام خواهد خورشید از سپهر		کی بوی وام خواهد گلبن ز یاسمین
بی‌گفت شو چو ماهی و صافی چو آب بحر		تا زود بر خزینه گوهر شوی امین
در گوش تو بگویم با هیچ کس مگو		این جمله کیست مفتخر تبریز شمس دین

بشنیده‌ام که عزم سفر می‌کنی مکن		مهر حریف و یار دگر می‌کنی مکن
تو در جهان غریبی غربت چه می‌کنی		قصد کدام خسته جگر می‌کنی مکن
از ما مدزد خویش به بیگانگان مرو		دزدیده سوی غیر نظر می‌کنی مکن
ای مه که چرخ زیر و زبر از برای توست		ما را خراب و زیر و زبر می‌کنی مکن
چه وعده می‌دهی و چه سوگند می‌خوری		سوگند و عشوه را تو سپر می‌کنی مکن
کو عهد و کو وثیقه که با بنده کرده‌ای		از عهد و قول خویش عبر می‌کنی مکن
ای برتر از وجود و عدم بارگاه تو		از خطه وجود گذر می‌کنی مکن
ای دوزخ و بهشت غلامان امر تو		بر ما بهشت را چو سقر می‌کنی مکن
اندر شکرستان تو از زهر ایمنیم		آن زهر را حریف شکر می‌کنی مکن
جانم چو کوره‌ای است پرآتش بست نکرد		روی من از فراق چو زر می‌کنی مکن
چون روی درکشی تو شود مه سیه ز غم		قصد خسوف قرص قمر می‌کنی مکن
ما خشک لب شویم چو تو خشک آوری		چشم مرا به اشک چه تر می‌کنی مکن
چون طاقت عقیله عشاق نیستت		پس عقل را چه خیره نگر می‌کنی مکن
حلوا نمی‌دهی تو به رنجور ز احتما		رنجور خویش را تو بتر می‌کنی مکن
چشم حرام خواره من دزد حسن توست		ای جان سزای دزد بصر می‌کنی مکن
سر درکش ای رفیق که هنگام گفت نیست		در بی‌سری عشق چه سر می‌کنی مکن

مست شدی عاقبت آمدی اندر میان		مست ز خود می‌شوی کیست دگر در جهان
عاقبت امر رست مرغ فلک از قفس		عاقبت امر جست تیر مراد از کمان
چند زنیم ای کریم طبل تو زیر گلیم		چند کنیم ای ندیم مستی خود را نهان
بازرسید از الست کار برون شد ز دست		فاش بود فاش مست خاصه ز بوی دهان
دارد طامات ما بوی خرابات ما		هست شرابات ما از کف شاهنشهان
جمله اجزای خاک روح شد و جان پاک		عالم خاکش مخوان مایه اکسیر خوان
تو کمری ما میان یا تو میان ما کمر		گر کمری گر میان بی‌تو مبا گر میان
گاه به دزدی درآ کیسه دل را ببر		گاه مرا دزد گیر گو که منم پاسبان
گه بربا همچون گرگ بره درویش را		گه سگ بر من گمار های کنان چون شبان
چون تو ندیده‌ست کس کس تویی ای جان و بس		نادره ای در جهان اسب وفا درجهان
گر چه جهان است عشق جان و جهان است عشق		گر چه نهان است یار هست سر سر نهان
چشم تو با چشم من گفت چه مطمع کسی		هم بخوری قند ما هم ببری ارمغان
هر تن و هر جان که هست خاک تو بوده‌ست مست		غافلشان کرده‌ای زان هوس بی‌نشان
باز چو ناگه کنی سلسله جنبانیی		شور برآرد به کبر از جهت امتحان
کافر و مؤمن مگو فاسق و محسن مجو		جمله خراب تواند بر همه افسون بخوان
کیست که مست تو نیست عشوه پرست تو نیست		مهره دست تو نیست دست کرم برفشان
سختتر از کوه چیست چونک به تو بنگریست		زنده شد از عشق زیست شهره شد اندر زمان

خواجه غلط کرده‌ای در روش یار من		صد چو تو هم گم شود در من و در کار من
نبود هر گردنی لایق شمشیر عشق		خون سگان کی خورد ضیغم خون خوار من
قلزم من کی کشد تخته هر کشتیی		شوره تو کی چرد ز ابر گهربار من
سر بمگردان چنین پوز مجنبان چنان		چون تو خری کی رسد در جو انبار من
خواجه به خویش آ یکی چشم گشا اندکی		گر چه نه بر پای توست اندک و بسیار من
گفت که عاشق چرا مست شد و بی‌حیا		باده حیا کی هلد خاصه ز خمار من
فتنه گرگی شده هم دغل و مکر او		دام وی از وی کند قانص عیار من
بر سر بازار او گرگ کهن کی خرند		هر طرفی یوسفی زنده به بازار من
همچو تو جغدی کجا باغ ارم را سزد		بلبل جان هم نیافت راه به گلزار من
مفخر تبریزیان شمس حق و دین بگو		بلک صدای تو است این همه گفتار من

یار شو و یار بین دل شو و دلدار بین		در پی سرو روان چشمه و گلزار بین
برجه و کاهل مباش در ره عیش و معاش		پیشکشی کن قماش رونق تجار بین
جمله تجار ما اهل دل و انبیا		همره این کاروان خالق غفار بین
آمد محمود باز بر در حجره ایاز		عشق گزین عشقباز دولت بسیار بین
خاک ایازم که او هست چو من عشق خو		عشق شود عشق جو دلبر عیار بین
سنت نیکو است این چارق با پوستین		قبله کنش بهر شکر باقی از ایثار بین
ساعت رنج و بلا چارق بین می‌شوی		بی‌مرضی خویش را خسته و بیمار بین
چارق ما نطفه دان خون رحم پوستین		گوهر عقل و بصر از شه بیدار بین
گوهر پیشین بنه تا کندت میر ده		کهنه ده و نو ستان دانه ده انبار بین
تا نگری در زمین هیچ نبینی فلک		یک دمه خود را مبین خلعت دیدار بین
این سخن درنثار هم به سخن ده سپار		پس تو ز هر جزو خویش نکته و گفتار بین

با رخ چون مشعله بر در ما کیست آن		هر طرفی موج خون نیم شبان چیست آن
در کفن خویشتن رقص کنان مردگان		نفخه صور است یا عیسی ثانی است آن
سینه خود باز کن روزن دل درنگر		کآتش تو شعله زد نی خبر دی است آن
آتش نو را ببین زود درآ چون خلیل		گر چه به شکل آتش است باده صافی است آن
یونس قدسی تویی در تن چون ماهیی		بازشکاف و ببین کاین تن ماهی است آن
دلق تن خویش را بر گرو می‌بنه		پاک شوی پاکباز نوبت پاکی است آن
باده کشیدی ولیک در قدحت باقی است		حمله دیگر که اصل جرعه باقی است آن
دشنه تیز ار خلیل بنهد بر گردنت		رو بمگردان که آن شیوه شاهی است آن
حکم به هم درشکست هست قضا در خطر		فتنه حکم است این آفت قاضی است آن
نفس تو امروز اگر وعده فردا دهد		بر دهنش زن از آنک مردک لافی است آن
باده فروشد ولیک باده دهد جمله باد		خم نماید ولیک حق نمک نیست آن
ما ز زمستان نفس برف تن آورده‌ایم		بهر تقاضای لطف نکته کاجی است آن
مفخر تبریزیان شمس حق ای پیش تو		طاق و طرنب دو کون طفلی و بازی است آن

گفت لبم ناگهان نام گل و گلستان		آمد آن گلعذار کوفت مرا بر دهان
گفت که سلطان منم جان گلستان منم		حضرت چون من شهی وآنگه یاد فلان
دف منی هین مخور سیلی هر ناکسی		نای منی هین مکن از دم هر کس فغان
پیش چو من کیقباد چشم بدم دور باد		شرم ندارد کسی یاد کند از کهان
جغد بود کو به باغ یاد خرابه کند		زاغ بود کو بهار یاد کند از خزان
چنگ به من درزدی چنگ منی در کنار		تار که در زخمه‌ام سست شود بگسلان
پشت جهان دیده‌ای روی جهان را ببین		پشت به خود کن که تا روی نماید جهان
ای قمر زیر میغ خویش ندیدی دریغ		چند چو سایه دوی در پی این دیگران
بس که مرا دام شعر از دغلی بند کرد		تا که ز دستم شکار جست سوی گلستان
در پی دزدی بدم دزد دگر بانگ کرد		هشتم بازآمدم گفتم و هین چیست آن
گفت که اینک نشان دزد تو این سوی رفت		دزد مرا باد داد آن دغل کژنشان

یک غزل آغاز کن بر صفت حاضران		ای رخ تو همچو شمع خیز درآ در میان
نور ده آن شمع را روح ده این جمع را		از دوزخ همچو شمع وز قدح همچو جان
سوی قدح دست کن ما همه را مست کن		ز آنک کسی خوش نشد تا نشد از خود نهان
چون شدی از خود نهان زود گریز از جهان		روی تو واپس مکن جانب خود هان و هان
این سخن همچو تیر راست کشش سوی گوش		تا نکشی سوی گوش کی بجهد از کمان
بس کن از اندیشه بس کو گودت هر نفس		کای عجب آن را چه شد اه چه کنم کو فلان

بوسه بده خویش را ای صنم سیمتن		ای به خطا تو مجوی خویشتن اندر ختن
گر به بر اندرکشی سیمبری چون تو کو		بوسه جان بایدت بر دهن خویش زن
بهر جمال تو است جندره حوریان		عکس رخ خوب توست خوبی هر مرد و زن
پرده خوبی تو شقه زلف تو است		ور نه برون تافتی نور تو ای خوش ذقن
آمد نقاش تن سوی بتان ضمیر		دست و دلش درشکست باز بماندش دهن
این قفس پرنگار پرده مرغ دل است		دل تو بنشناختی از قفس دل شکن
پرده برانداخت دل از گل آدم چنانک		سجده درآمد ملک گشت به دل مفتتن
واسطه برخاستی گر نفسی ترک عشق		پیش نشستی به لطف کای چلپی کیمسن
چشم شدی غیب بین گر نظر شمس دین		مفخر تبریزیان بر تو شدی غمزه زن

سیر نشد چشم و دل از نظر شاه من		سیر مشو هم تو نیز زین دل آگاه من
مشک و سقا سیر شد از جگر گرم من		هیچ به جز آب نیست لذت و دلخواه من
درشکنم کوزه را پاره کنم مشک را		روی به دریا نهم نیست جز این راه من
چند شود تر زمین از مدد اشک من		چند بسوزد فلک از تبش و آه من
چند بگوید دلم وای دلم وای دل		چند بگوید لبم راز شهنشاه من
رو سوی بحری کز او هر نفسی موج موج		آمد و اندرربود خیمه و خرگاه من
آب خوشی جوش کرد نیم شب از خانه‌ام		یوسف حسن اوفتاد ناگه در چاه من
ز آب رخ یوسفی خرمن من سیل برد		دود برآمد ز دل سوخته شد کاه من
خرمن من گر بسوخت باک ندارم خوشم		صد چو مرا بس بود خرمن آن ماه من
عقل نخواهم بس است دانش و علمش مرا		شمع رخ او بس است در شب بی‌گاه من
گفت کسی کاین سماع جاه و ادب کم کند		جاه نخواهم که عشق در دو جهان جاه من
در پی هر بیت من گویم پایان رسید		چون ز سرم می‌برد آن شه آگاه من

ای رخ خندان تو مایه صد گلستان		باغ خدایی درآ خار بده گل ستان
جامه تن را بکن جان برهنه ببین		جان برهنه خوش است تا چه کنی جامه دان
هین که نه‌ای بی‌زبان پیش چنین جان‌ها		قصه نی بی‌زبان نعره جان بی‌دهان
آمد امروز یار گفت سلام علیک		چرخ و زمین را مجو از نفسش آن زمان
خسرو خوبان بخواست از صنمان سرخراج		خاست غریو از فلک وز سوی مه کالامان
لعل لب او که دور از لب و دندان تو		خواند فسون‌های عشق خواجه ببین این نشان
آمد غماز عشق گفت در این گوش من		یار میان شماست خوب و لطیف و نهان
دامن دل را کشید یار به یک گوشه‌ای		گوشه بس بوالعجب زان سوی هفت آسمان
گفت ترایم ولیک هر که بگوید ز من		شرح دهد از لبم ده بزنش بر دهان
و آنک بگوید ز تو برد مرا و تو را		و آنک بگوید ز من دور شد از هر دوان

باز فروریخت عشق از در و دیوار من		باز ببرید بند اشتر کین دار من
بار دگر شیر عشق پنجه خونین گشاد		تشنه خون گشت باز این دل سگسار من
باز سر ماه شد نوبت دیوانگی است		آه که سودی نکرد دانش بسیار من
بار دگر فتنه زاد جمره دیگر فتاد		خواب مرا بست باز دلبر بیدار من
صبر مرا خواب برد عقل مرا آب برد		کار مرا یار برد تا چه شود کار من
سلسله عاشقان با تو بگویم که چیست		آنک مسلسل شود طره دلدار من
خیز دگربار خیز خیز که شد رستخیز		مایه صد رستخیز شور دگربار من
گر ز خزان گلستان چون دل عاشق بسوخت		نک رخ آن گلستان گلشن و گلزار من
باغ جهان سوخته باغ دل افروخته		سوخته اسرار باغ ساخته اسرار من
نوبت عشرت رسید ای تن محبوس من		خلعت صحت رسید ای دل بیمار من
پیر خرابات هین از جهت شکر این		رو گرو می‌بنه خرقه و دستار من
خرقه و دستار چیست این نه ز دون همتی است		جان و جهان جرعه‌ای است از شه خمار من
داد سخن دادمی سوسن آزادمی		لیک ز غیرت گرفت دل ره گفتار من
شکر که آن ماه را هر طرفی مشتری است		نیست ز دلال گفت رونق بازار من
عربده قال نیست حاجت دلال نیست		جعفر طرار نیست جعفر طیار من

باز درآمد ز راه فتنه برانگیز من		باز کمر بست سخت یار به استیز من
مطبخ دل را نگار باز قباله گرفت		می‌شکند دیگ من کاسه و کفلیز من
خانه خرابی گرفت ز آنک قنق زفت بود		هیچ نگنجد فلک در در و دهلیز من
راه قنق را گرفت غیرت و گفتش مرو		جمله افق را گرفت ابر شکرریز من
سر کن ای بوالفضول ای ز کشاکش ملول		جاذبه خیزان او منگر در خیز من
منت او را که او منت و شکر آفرید		کز کف کفران گذشت مرکب شبدیز من
رست رخم از عبس کاسه ز ننگ عدس		آخر کاری بکرد اشک غم آمیز من
اصل همه باغ‌ها جان همه لاغ‌ها		چیست اگر زیرکی لاغ دلاویز من
ای خضر راستین گوهر دریاست این		از تو در این آستین همچو فراویز من
چونک مرا یار خواند دست سوی من فشاند		تیز فرس پیش راند خاطر سرتیز من
چند نهان می‌کنم شمس حق مغتنم		خواجگیی می‌کند خواجه تبریز من

باز برآمد ز کوه خسرو شیرین من		باز مرا یاد کرد جان و دل و دین من
سوره یاسین بسی خواندم از عشق و ذوق		زان که مرا خوانده بود سوره یاسین من
عقل همه عاقلان خبره شود چون رسد		لیلی و مجنون من ویسه و رامین من
در حسد افتاده‌ایم دل به جفا داده‌ایم		جنگ که می‌افکند یار سخن چین من
او نگذارد که خلق صلح کنند و وفا		تازه کند دم به دم کین تو و کین من
گوید کای عاشقان رحم میارید هیچ		در کشش همدگر از پی آیین من
یا رب و آمین بسی کردم و جستم امان		آه که می‌نشنود یارب و آمین من
گوید تو کار خویش می‌کن و من کار خویش		این بده‌ست از ازل یاسه پیشین من
کار من آن کت زنم کار تو افغان گری		عید منم طبل تو سخره تکوین من
بنده این زاریم عاشق بیماریم		کو نرود آن زمان از سر بالین من
راست رود سوی شه جان و دلم همچو رخ		گر چه کند کژروی طبع چو فرزین من
درگذر از تنگ من ای من من ننگ من		دیده شدی آن من گر نبدی این من
بس کن ای شهسوار کز حجب گفت تو		نقد عجب می‌برد دزد ز خرجین من

ای هوس عشق تو کرده جهان را زبون		خیره عشقت چو من این فلک سرنگون
می‌در و می‌دوز تو می‌بر و می‌سوز تو		خون کن و می‌شوی تو خون دلم را به خون
چونک ز تو خاسته‌ست هر کژ تو راست است		لیک بتا راست گو نیست مقام جنون
دوش خیال نگار بعد بسی انتظار		آمد و من در خمار یا رب چون بود چون
خواست که پر وا کند روی به صحرا کند		باز مرا می‌فریفت از سخن پرفسون
گفتم والله که نی هیچ مساز این بنا		گر عجمی رفت نیست ور عربی لایکون
در دل شب آمدی نیک عجب آمدی		چون بر ما آمدی نیست رهایی کنون

بازشکستند خلق سلسله یا مسلمین		باز درافکند عشق غلغله یا مسلمین
دشمن جان‌های ماست دوستی دوستان		مادر فتنه شده‌ست حامله یا مسلمین
آفت عالم شده‌ست ماه رخی زهره سوز		فتنه آدم شده‌ست سنبله یا مسلمین
لاف ز شه می‌زند سکه ز مه می‌زند		بر سر ره می‌زند قافله یا مسلمین
ای شده شب روز ما ز آنک دل افروز ما		از رخ ما برفروخت مشعله یا مسلمین
چون خرد نیک پی در چله شد پیش وی		جوش برآرد چو می در چله یا مسلمین
عشق چو آمد پدید عقل گریبان درید		از پی بی‌دل رسید مشغله یا مسلمین
بدگهری کو ز جهل تاج شهان را بماند		بر دم گاوان شود زنگله یا مسلمین
ناله ز هجر و زوال خاست ز ذوق وصال		دانک بسی شکرهاست در گله یا مسلمین

بیش مکن همچنان خانه درآ همچنین		ای ز تو روشن شده صحن و سرا همچنین
باده جان خورده‌ای دل ز جهان برده‌ای		خشم چرا کرده‌ای چیست چرا همچنین
حلقه درآ روی باز بر همه خوبان بتاز		سجده کنم در نماز روی تو را همچنین
ای صنم خوش سخن حلقه درآ رقص کن		عشق نگردد کهن حق خدا همچنین
هر که در این روزگار دارد او کار بار		بنده شده‌ست و شکار یار مرا همچنین

یا تو ترش کرده رو مایه ده شکران		تنگ شکر می‌کشد تا بنهد در میان
سرکه فروشان هلا سرکه بریزید زود		تا که عسل پر کند آن شه شکرلبان
سرکه نه ساله را بهر خدا را بریز		چونک بریزی بیا تا دهمت من نشان
طوطی جان تو را سرکه نوا کی دهد		بلبل مست تو را شرط بود گلستان

هر چه کنی تو کرده من دان		هر چه کند تن کرده بود جان
چشم منی تو گوش منی تو		این دو بگفتم باقی می‌دان
گر به جهان آن گنج نبودی		بهر چه بودی خانه ویران
گنج طلب کن ای پدر من		دست بجنبان دست بجنبان
بوی خوش او رهبر ما شد		تا گل و ریحان تا گل و ریحان
ذره به ذره مشتریندت		گوهر خود را هین مده ارزان
موش درآید گربه درآید		گر بگشایی تو سر انبان
عشق چو باشد کم نشود جان		دور مبادا سایه جانان
باقی این را هم تو بگویی		ای مه مه رو زهره تابان

جفای تلخ تو گوهر کند مرا ای جان		که بحر تلخ بود جای گوهر و مرجان
وفای توست یکی بحر دیگر خوش خوار		که چارجوی بهشت است از تکش جوشان
منم سکندر این دم به مجمع البحرین		که تا رهانم جان را ز علت و بحران
که تا ببندم سدی عظیم بر یأجوج		که تا رهند خلایق ز حمله ایشان
از آنک ایشان مر بحر را درآشامند		که هیچ آب نماند ز تابشان به جهان
از آنک آتشی‌اند وز عنصر دوزخ		عدو لطف جنان و حجاب نور جنان
ز هر شمار برونند از آنک از قهرند		که قهر وصف حق است و ندارد آن پایان
برهنه‌اند و همه سترپوششان گوش است		نه سترپوش دلانه که دیدن است عیان
لحاف گوش چپستش فراش گوش راست		به شب نتیجه یأجوج را یقین می‌دان
لحاف و فرش مقلد چون علم تقلید است		یقین به معنی یأجوجی است نی انسان
از آنک دل مثل روزن است کاندر وی		ز شمس نورفشان است و ذره دست افشان
هزار نام و صفت دارد این دل و هر نام		به نسبتی دگر آمد خلاف و دیگر سان
چنانک شخصی نسبت به تو پدر باشد		به نسبت دگری یا پسر و یا اخوان
چو نام‌های خدا در عدد به نسبت شد		ز روی کافر قاهر ز روی ما رحمان
بسا کسا که به نسبت به تو که معتقدی		فرشته است و به نسبت به دیگری شیطان
چنانک سر تو نسبت به تو بود مکشوف		به نسبت دگری حال سر تو پنهان

دلا تو شهد منه در دهان رنجوران		حدیث چشم مگو با جماعت کوران
اگر چه از رگ گردن به بنده نزدیک است		خدای دور بود از بر خدادوران
درون خویش بپرداز تا برون آیند		ز پرده‌ها به تجلی چو ماه مستوران
اگر چه گم شوی از خویش و از جهان این جا		برون خویش و جهان گشته‌ای ز مشهوران
اگر تو ماه وصالی نشان بده از وصل		ز ساعد و بر سیمین و چهره حوران
وگر چو زر ز فراقی کجاست داغ فراق		چنین فسرده بود سکه‌های مهجوران
چو نیست عشق تو را بندگی به جا می‌آر		که حق فرونهلد مزدهای مزدوران
بدانک عشق خدا خاتم سلیمانی است		کجاست دخل سلیمان و مکسب موران
لباس فکرت و اندیشه‌ها برون انداز		که آفتاب نتابد مگر که بر عوران
پناه گیر تو در زلف شمس تبریزی		که مشک بارد تا وارهی ز کافوران

مکن مکن که روا نیست بی‌گنه کشتن		مرو مرو که چراغی و دیده روشن
چو برگشادی از لطف خویشتن سر خم		دماغ ما ز خمار تو است آبستن
مبند آن سر خم را چو کیسه مدخل		که خانه گردد تاری به بستن روزن
چو آدمی به غم آماج تیر را ماند		ندارد او جز مستی و بیخودی جوشن
دو دست عشق مثال دو دست داوود است		که همچو موم همی‌گردد از کفش آهن
حدیث عشق هم از عشقباز باید جست		که او چو آینه هم ناطق است و هم الکن
دلا دو دست برآور سبک به گردن عشق		اگر چه دارد او خون خلق در گردن
ز خونبها بنترسد که گنج‌ها دارد		که مرده زنده شود زان و وارهد ز کفن
گرفت خواب گریبان تو بپر سوی غیب		بگه ز غیب بیایی کشان کشان دامن
که تا تمام غزل را بگویمت فردا		که گل پگاه بچینند مردم از گلشن

توی که بدرقه باشی گهی گهی رهزن		توی که خرمن مایی و آفت خرمن
هزار جامه بدوزی ز عشق و پاره کنی		و آنگهان بنویسی تو جرم آن بر من
تو قلزمی و دو عالم ز توست یک قطره		قراضه‌ای است دو عالم تویی دو صد معدن
تو راست حکم که گویی به کور چشم گشا		سخن تو بخشی و گویی که گفت آن الکن
بساختی ز هوس صد هزار مغناطیس		که نیست لایق آن سنگ خاص هر آهن
مرا چو مست کشانی به سنگ و آهن خویش		مرا چه کار که من جان روشنم یا تن
تو باده‌ای تو خماری تو دشمنی و تو دوست		هزار جان مقدس فدای این دشمن
تو شمس دین به حقی و مفخر تبریز		بهار جان که بدادی سزای صد بهمن

به جان تو که از این دلشده کرانه مکن		بساز با من مسکین و عزم خانه مکن
بهانه‌ها بمیندیش و عذر را بگذار		مرا مگیر ز بالا و خشک شانه مکن
شراب حاضر و دولت ندیم و تو ساقی		بده شراب و دغل‌های ساقیانه مکن
نظر به روی حریفان بکن که مست تواند		نظر به روزن و دهلیز و آستانه مکن
بجز به حلقه عشاق روزگار مبر		بجز به کوی خرابات آشیانه مکن
ببین که عالم دام است و آرزو دانه		به دام او مشتاب و هوای دانه مکن
ز دام او چو گذشتی قدم بنه بر چرخ		به زیر پای به جز چرخ آستانه مکن
به آفتاب و به مهتاب التفات مکن		یگانه باش و به جز قصد آن یگانه مکن
مکن قرار تو بی‌او چو کاسه بر سر آب		مگیر کاسه به هر مطبخی دوانه مکن
زمانه روشن و تاریک و گرم و سرد شود		مقام جز به سرچشمه زمانه مکن
مکن ستایش بر وی عتاب را بمپوش		مده قطایف و آن سیر در میانه مکن
ولی چه سود که کار بتان همین باشد		مگو به شعله آتش هلا زبانه مکن
بگو به هرچ بسوزی بسوز جز به فراق		روا نباشد و این یک ستم روانه مکن

به من نگر به دو رخسار زعفرانی من		به گونه گونه علامات آن جهانی من
به جان پیر قدیمی که در نهاد من است		که باد خاک قدم‌هاش این جوانی من
تو چشم تیز کن آخر به چشم من بنگر		مدزد این دل خود را ز دلستانی من
بر این لبم چو از آن بخت بوسه‌ای برسید		شکر کساد شد از قند خوش زبانی من
به گوش‌ها برسد حرف‌های ظاهر من		به هیچ کس نرسد نعره‌های جانی من
بس آتشی که فروزد از این نفس به جهان		بسی بقا که بجوشد ز حرف فانی من
ز شمس مفخر تبریز تا چه دیدستم		که بی‌قرار شدستند این معانی من

چهار روز ببودم به پیش تو مهمان		سه روز دیگر خواهم بدن یقین می‌دان
به حق این سه و آن چار رو ترش نکنی		که تا نیفتد این دل به صد هزار گمان
به هر طعام خوشم من جز این یکی ترشی		که سخت این ترشی کند می‌کند دندان
که جمله ترشی‌ها بدان گوار شود		که تو ترش نکنی روی ای گل خندان
گشای آن لب خندان که آن گوارش ماست		که تعبیه‌ست دو صد گلشکر در آن احسان
ترش مکن که نخواهد ترش شدن آن رو		که می‌دهد مدد قند هر دمش رحمان
چه جای این که اگر صد هزار تلخ و ترش		به نزد روی تو افتد شود خوش و شادان
مگر به روز قیامت نهان شود رویت		وگر نه دوزخ خوشتر شود ز صدر جنان
اگر میان زمستان بهار نو خواهی		درآ به باغ جمالت درخت‌ها بفشان
به روز جمعه چو خواهی که عیدها بینند		برآی بر سر منبر صفات خود برخوان
غلط شدم که تو گر برروی به منبر بر		پری برآرد منبر چو دل شود پران
مرا به قند و شکرهای خویش مهمان کن		علف میاور پیشم منه نیم حیوان
فرشته از چه خورد از جمال حضرت حق		غذای ماه و ستاره ز آفتاب جهان
غذای خلق در آن قحط حسن یوسف بود		که اهل مصر رهیده بدند از غم نان
خمش کنم که دگربار یار می‌خواهد		که درروم به سخن او برون جهد ز میان
غلط که او چو بخواهد که از خرم فکند		حذر چه سود کند یا گرفتن پالان
مگر همو بنماید ره حذر کردن		همو بدوزد انبان همو درد انبان
مرا سخن همه با او است گر چه در ظاهر		عتاب و صلح کنم گرم با فلان و فلان
خمش که تا نزند بر چنین حدیث هوا		از آنک باد هوا نیست محرم ایشان

مقام ناز نداری برو تو ناز مکن		چو میوه پخته نگشت از درخت بازمکن
به پیش قبله حق همچو بت میا منشین		نماز خود را از خویش بی‌نماز مکن
گهی که پخته شدی از درخت فارغ باش		ز گرم و سرد میندیش و احتراز مکن
چو هیچ خصم نماند برو به بزم نشین		سلاح رزم بینداز و ترک تاز مکن
چو صاف صاف برآمد ز کوره نقده تو		مده به کوره هر کوردل گداز مکن
جمال خود ز اسیران عشق هیچ مپوش		چو باغ لطف خدایی تو در فراز مکن

چهار شعر بگفتم بگفت نی به از این		بلی ولیک بده اولا شراب گزین
بده به خمس مبارک مرا ششم جامی		بگو بگیر و درآشام خمس با خمسین
غزال خویش به من ده غزل ز من بستان		نمای چهره شعریت و شعر تازه ببین
خمار شعر نگویم خمار من بشکن		بدان میی که نگنجد در آسمان و زمین
ستیزه روی مرا لطف و دلبری تو کرد		وگر نه سخت ادبناک بودم و مسکین
هزارساله ادب را به یک قدح ببری		خمار عشق تو نگذاشت دیده شرمین
ز سایه تو جهان پر ز لیلی و مجنون		هزار ویسه بسازد هزار گون رامین
وگر نه سایه نمودی جمال وحدت تو		در این جهان نه قران هست آمدی نه قرین
تو آفتابی و جز تو چو سایه تابع توست		گهی رود به شمال و گهی دود به یمین
گهی محیط جهان و گهی به کل فانی		به دست توست مسخر چو مهره تکوین
جمال و حسن تو ساکن چو عشق ما پیچان		جبین هجر تو بی‌چین چو سفره ما پرچین
سکون حسن عجبتر که بی‌قراری ما		و باز از این دو عجبتر چو سر کنی ز کمین

نعیم تو نه از آن است که سیر گردد جان		مرا به خوان تو باید هزار حلق و دهان
بیا که آب حیاتی و بنده مستسقی		نه بنده راست ملالت نه لطف راست کران
بیا که بحر معلق تویی و من ماهی		میان بحرم و این بحر را کی دید میان
ز بحر توست یکی قطره آب خاک آلود		که جان شده‌ست به پیش جماعتی بی‌جان
بیا بیا که تویی آفتاب و من ذره		به پیش شعله رویت چو ذره چرخ زنان

برای چشم تو صد چشم بد توان دیدن		چه چشم داری ای چشم ما به تو روشن
پی رضای تو آدم گریست سیصد سال		که تا ز خنده وصلش گشاده گشت دهن
به قدر گریه بود خنده تو یقین می‌دان		جزای گریه ابر است خنده‌های چمن
اگر نه از نسب آدمی برو مگری		که نیست از سیهی زنگ را بکا و حزن
چو خود سپید ندیده‌ست روسیه شاد است		چو پور قیصر رومی تو راه زنگ بزن
بسی خدنگ خورد اسپ تازی غازی		که تازی است نه پالانی است و نی کودن
خصوص مرکب تازی که تو بر او باشی		نشسته‌ای شه هیجا و پهلوان زمن
چو خارپشت شود پشت و پهلوش از تیر		که هست در صف هیجاش کر و فر وطن
چو شاه دست به پشت و سرش فرومالد		که ای گزیده سرآخر تویی مخصص من
شوند آن همه تیرش چو چوب‌های نبات		همه حلاوت و لذت همه عطا و منن
خبر ندارد پالانیی از این لذت		سپر سلامت و محروم و بی‌بها و ثمن
ز گفت توبه کنم توبه سود نیست مرا		به پیش پنجه‌ات ای ارسلان توبه شکن

اگر سزای لب تو نبود گفته من		برآر سنگ گران و دهان من بشکن
چو طفل بیهده گوید نه مادر مشفق		پی ادب لب او را فروبرد سوزن
دو صد دهان و جهان از برای عز لبت		بسوز و پاره کن و بردران و برهم زن
چو تشنه‌ای دود استاخ بر لب دریا		نه موج تیغ برآرد ببردش گردن
غلام سوسنم ایرا که دید گلشن تو		ز شرم نرگس تو ده زبانش شد الکن
ولیک من چو دفم چون زنی تو کف بر من		فغان کنم که رخم را بکوب چون هاون
مرا ز دست منه تا سماع گرم بود		بکش تو دامن خود از جهان تردامن
بلی ز گلشن معنی است چشم‌ها مخمور		ولیک نغمه بلبل خوش است در گلشن
اگر تجلی یوسف برهنه خوبتر است		دو چشم باز نگردد مگر به پیراهن
اگر چه شعشعه آفتاب جان اصل است		بر آن فلک نرسیده‌ست آدمی بی‌تن
خمش که گر دهنم مرده شوی بربندد		ز گور من شنوی این نوا پس مردن

بیا بیا که ز هجرت نه عقل ماند نه دین		قرار و صبر برفته‌ست زین دل مسکین
ز روی زرد و دل درد و سوز سینه مپرس		که آن به شرح نگنجد بیا به چشم ببین
چو نان پخته ز تاب تو سرخ رو بودم		چو نان ریزه کنونم ز خاک ره برچین
چو آینه ز جمالت خیال چین بودم		کنون تو چهره من زرد بین و چین بر چین
مثال آبم در جوی کژروان چپ و راست		فراق از چپ و از راستم گشاده کمین
به روز و شب چو زمین رو بر آسمان دارم		ز روی تو که نگنجد در آسمان و زمین
سحر ز درد نوشتیم نامه پیش صبا		که از برای خدا ره سوی سفر بگزین
اگر سر تو به گل دربود مشوی بیا		وگر به خار رسد پا به کندنش منشین
بیا بیا و خلاصم ده از بیا و برو		بیا چنانک رهد جانم از چنان و چنین
پیام کردم کای تو پیمبر عشاق		بگو برای خدا زود ای رسول امین
که غرق آبم و آتش ز موج دیده و دل		مرا چه چاره نوشت او که چاره تو همین
نشست نقش دعایم به عالم گردون		کجاست گوش نمازی که بشنود آمین
هزار آینه و صد هزار صورت را		دهم به عشق صلاح جهان صلاح الدین

به صلح آمد آن ترک تند عربده کن		گرفت دست مرا گفت تکری یرلغسن
سؤال کردم از چرخ و گردش کژ او		گزید لب که رها کن حدیث بی‌سر و بن
بگفتمش که چرا می‌کند چنین گردش		بگفت هیزم تر نیست بی‌صداع دتن
بگفتمش خبر نو شنیده‌ای او گفت		حدیث نو نرود در شکاف گوش کهن
بلندهمتی و چشم تنگ ترک مرا		اگر تو واقف رازی بیا و شرح بکن
نه چشم تنگ خسیسم ولیک ره تنگ است		ز نرگسان دو چشمم به سوی او ره کن

من کجا بودم عجب بی‌تو این چندین زمان		در پی تو همچو تیر در کف تو چون کمان
تو مرا دستور ده تا بگویم حال ده		گر چه ازرق پوش شد شیخ ما چون آسمان
برگشا این پرده را تازه کن پژمرده را		تا رود خاکی به خاک تا روان گردد روان
من کجا بودم عجب غایب از سلطان خویش		ساعتی ترسان چو دزد ساعتی چون پاسبان
گه اسیر چار و پنج گه میان گنج و رنج		سود من بی‌روی تو بد زیان اندر زیان
ور تو ای استاسرا متهم داری مرا		روی زرد و چشم تر می‌دهد از دل نشان
رحم را سیلاب برد یا نکوکاری بمرد		ای زده تیر جفا ای کمان کرده نهان
ای همه کردی ولی برنگشت از تو دلی		ای جفا و جور تو به ز لطف دیگران
باری این دم رسته‌ام با تو درپیوسته‌ام		ای سبک روح جهان درده آن رطل گران
واخرم یک بارگی از غم و بیچارگی		سیرم از غمخوارگی منت غمخوارگان
مست جام حق شوم فانی مطلق شوم		پر برآرم در عدم برپرم در لامکان
جان بر جانان رود گوش و هوشم نشنود		بینی هر قلتبوز و چربک هر قلتبان
همچو ذره مر مرا رقص باره کرده‌ای		پای کوبان پای کوب جان دهم ای جان جان
ای عجب گویم دگر باقیات این خبر		نی خمش کردم تو گوی مطرب شیرین زبان
اقتلونی یا ثقات ان فی قتلی حیات		و الحیات فی الممات فی صبابات الحسان
قد هدانا ربنا من سقام طبنا		قد قضی ما فاتنا نعم هذا المستعان
اقچلر در گزلری خوش نسا اول قشلری		الدر ریز سواری کمدر اول الپ ارسلان
نورکم فی ناظری حسنکم فی خاطری		ان ربی ناصری رب زد هذا القرآن
دب طیف فی الحشا نعم ماش قد مشا		قد سقانا ما یشا فی کأس کالجفان
ارفضوا هذا الفراق و اکرموا بالاعتناق		و ارغبوا فی الاتفاق و افتحوا باب الجنان
وقت عشرت هر کسی گوشه خلوت رود		عشرت و شرب مرا می‌نباید شد نهان
از کف این نیکبخت می‌خورم همچون درخت		ور نه من سرسبز چون می‌روم مست و جوان
چون سنان است این غزل در دل و جان دغل		بیشتر شد عیب نیست این درازی در سنان
فاعلاتن فاعلات فاعلاتن فاعلات		شمس تبریزی تویی هم شه و هم ترجمان

بگویم مثالی از این عشق سوزان		یکی آتشی در نهانم فروزان
اگر می‌بنالم وگر می‌ننالم		به کار است آتش به شب‌ها و روزان
همه عقل‌ها خرقه دوزند لیکن		جگرهای عشاق شد خرقه سوزان

ببردی دلم را بدادی به زاغان		گرفتم گروگان خیالت به تاوان
درآیی درآیم بگیری بگیرم		بگویی بگویم علامات مستان
نشاید نشاید ستم کرد با من		برای گریبان دریدن ز دامان
بیاور بیاور شرابی که گفتی		مگو که نگفتم مرنجان مرنجان
شرابی شرابی که دل جمع گردد		چو دل جمع گردد شود تن پریشان
نخواهم نخواهم شرابی بهایی		از آن بحر بگشا شراب فراوان
ز تو باده دادن ز من سجده کردن		ز من شکر کردن ز تو گوهرافشان
چنانم کن ای جان که شکرم نماند		وظیفه بیفزا دو چندان سه چندان
بجوشان بجوشان شرابی ز سینه		بهاری برآور از این برگ ریزان
خرابم کن ای جان که از شهر ویران		خراجی نجوید نه دیوان نه سلطان
خمش باش ای تن که تا جان بگوید		علی میر گردد چو بگذشت عثمان
خمش کردم ای جان بگو نوبت خود		تویی یوسف ما تویی خوب کنعان

تنت زین جهان است و دل زان جهان		هوا یار این و خدا یار آن
دل تو غریب و غم او غریب		نیند از زمین و نه از آسمان
اگر یار جانی و یار خرد		رسیدی بیار و ببردی تو جان
وگر یار جسمی و یار هوا		تو با این دو ماندی در این خاکدان
مگر ناگهان آن عنایت رسد		که ای من غلام چنان ناگهان
که یک جذب حق به ز صد کوشش است		نشان‌ها چه باشد بر بی‌نشان
نشان چون کف و بی‌نشان بحر دان		نشان چون بیان بی‌نشان چون عیان
ز خورشید یک جو چو ظاهر شود		بروبد ز گردون ره کهکشان
خمش کن خمش کن که در خامشی است		هزاران زبان و هزاران بیان

به پیش آر سغراق گلگون من		ندانم که باده‌ست یا خون من
نجاتی است جان را ز غرقاب غم		چو کشتی نوحی به جیحون من
مرا خوش بشوید ز آب و ز گل		رساند به اصل و به عرجون من
در اجزای من خوش درآمیخته		به خویشی چو موسی و هارون من
زهی آب حیوان زهی آتشی		که جمعند هر دو به کانون من
چو نایم ببوسد چو دفم زند		چه خوش چنگ درزد به قانون من
برو باقی از ساقی من بجوی		کز او یافت شیرینی افسون من

ای هفت دریا گوهر عطا کن		وین مس‌ها را پرکیمیا کن
ای شمع مستان وی سرو بستان		تا کی ز دستان آخر وفا کن
بگریست بر ما هر سنگ خارا		این درد ما را جانا دوا کن
ای خشم کرده دیدار برده		این ماجرا را یک دم رها کن
احسان و مردی بسیار کردی		آن مردمی را اکنون دو تا کن
ای خوب مذهب ای ماه و کوکب		در ظلمت شب چون مه سخا کن
درد قدیمی رنج سقیمی		گرد یتیمی از ما جدا کن
گر در نعیمم در زر و سیمم		بی‌تو یتیمم درمان ما کن
من لب ببستم در غم نشستم		بگشای دستم قصد لقا کن

آن دلبر من آمد بر من		زنده شد از او بام و در من
گفتم قنقی امشب تو مرا		ای فتنه من شور و شر من
گفتا بروم کاری است مهم		در شهر مرا جان و سر من
گفتم به خدا گر تو بروی		امشب نزید این پیکر من
آخر تو شبی رحمی نکنی		بر رنگ و رخ همچون زر من
رحمی نکند چشم خوش تو		بر نوحه و این چشم تر من
بفشاند گل گلزار رخت		بر اشک خوش چون کوثر من
گفتا چه کنم چون ریخت قضا		خون همه را در ساغر من
مریخیم و جز خون نبود		در طالع من در اختر من
عودی نشود مقبول خدا		تا درنرود در مجمر من
گفتم چو تو را قصد است به جان		جز خون نبود نقل و خور من
تو سرو و گلی من سایه تو		من کشته تو تو حیدر من
گفتا نشود قربانی من		جز نادره‌ای ای چاکر من
جرجیس رسد کو هر نفسی		نو کشته شود در کشور من
اسحاق نبی باید که بود		قربان شده بر خاک در من
من عشقم و چون ریزم ز تو خون		زنده کنمت در محشر من
هان تا نطپی در پنجه من		هان تا نرمی از خنجر من
با مرگ مکن تو روی ترش		تا شکر کند از تو بر من
می‌خند چو گل چون برکندت		تا به سر شدت در شکر من
اسحاق تویی من والد تو		کی بشکنمت ای گوهر من
عشق است پدر عاشق رمه را		زاینده از او کر و فر من
این گفت و بشد چون باد صبا		شد اشک روان از منظر من
گفتم چه شود گر لطف کنی		آهسته روی ای سرور من
اشتاب مکن آهسته ترک		ای جان و جهان ای صدپر من
کس هیچ ندید اشتاب مرا		این است تک کاهلتر من
این چرخ فلک گر جهد کند		هرگز نرسد در معبر من
گفتا که خمش کاین خنگ فلک		لنگانه رود در محضر من
خامش که اگر خامش نکنی		در بیشه فتد این آذر من
باقیش مگو تا روز دگر		تا دل نپرد از مصدر من

تازه شد از او باغ و بر من		شاخ گل من نیلوفر من
گشته است روان در جوی وفا		آب حیوان از کوثر من
ای روی خوشت دین و دل من		ای بوی خوشت پیغامبر من
هر لحظه مرا در پیش رخت		آیینه کند آهنگر من
من خشک لبم من چشم ترم		این است مها خشک و تر من
آن کس که منم خاک در او		می‌کوبد او بام و در من
آن کس که منم پابسته او		می‌گردد او گرد سر من
باده نخورم ور ز آنک خورم		او بوسه دهد بر ساغر من
پستان وفا کی کرد سیه		آن دایه جان آن مادر من
از من دو جهان صد بر بخورد		چون آید او اندر بر من
دزدار فلک قلعه بدهد		چون گردد او سرلشکر من
بربند دهان غماز مشو		غماز بس است آن گوهر من

یک قوصره پر دارم ز سخن		جان می‌شنود تو گوش مکن
دربند خودی زین سیر شدی		گیری سر خود ای بی‌سر و بن
چون مستمعان جمله بروند		گویم غم نو با یار کهن
کی سیر شود ماهی ز تری		یا تشنه حق از علم لدن
گر سیر شدند این مستمعان		جان می‌شنود از قرط اذن

با من صنما دل یک دله کن		گر سر ننهم آنگه گله کن
مجنون شده‌ام از بهر خدا		زان زلف خوشت یک سلسله کن
سی پاره به کف در چله شدی		سی پاره منم ترک چله کن
مجهول مرو با غول مرو		زنهار سفر با قافله کن
ای مطرب دل زان نغمه خوش		این مغز مرا پرمشغله کن
ای زهره و مه زان شعله رو		دو چشم مرا دو مشعله کن
ای موسی جان شبان شده‌ای		بر طور برو ترک گله کن
نعلین ز دو پا بیرون کن و رو		در دشت طوی پا آبله کن
تکیه گه تو حق شد نه عصا		انداز عصا و آن را یله کن
فرعون هوا چون شد حیوان		در گردن او رو زنگله کن

گر تنگ بدی این سینه من		روشن نشدی آیینه من
ای خار گلی از روضه من		دوزخ تبشی از کینه من
خورشید جهان دارد اثری		از کر و فر دوشینه من
آن کوه احد پشمین شده‌ست		از رشک من و پشمینه من
چون جوز کهن اشکسته شوی		گر نوش کنی لوزینه من
از بهر دل این شیشه دلان		باشد بر که در چینه من
از بهر چنین جمعیت جان		هر روز بود آدینه من
تا تازه شود پژمرده من		تا مرد شود عنینه من

چون دل جانا بنشین بنشین		چون جان بی‌جا بنشین بنشین
بلکا دلکا کم کن یغما		ای خوش سیما بنشین بنشین
عمری گشتی همچون کشتی		اندر دریا بنشین بنشین
افلاطونی جالینوسی		بشکن صفرا بنشین بنشین
چون می چون می تلخی تا کی		همچون حلوا بنشین بنشین
خونم خوردی تا کی گردی		یک دم بازآ بنشین بنشین
تا کی لالا سوزد ما را		بی‌او تنها بنشین بنشین
همچون میزان گشتی لرزان		همچون جوزا بنشین بنشین
دفعم جویی فردا گویی		پیش از فردا بنشین بنشین
همچون کوثر صافی خوشتر		بی‌هر سودا بنشین بنشین
یار نغزم اندر مغزم		همچون صهبا بنشین بنشین
هان ای مه رو برگو برگو		ای جان افزا بنشین بنشین

شب محنت که بد طبیب و تو افکار یاد کن		که ز پای دلت بکند چنان خار یاد کن
چو فتادی به چاه و گو که ببخشید جان نو		به سوی او بیا مرو مکن انکار یاد کن
مکن اندک نبود آن به خدا شک نبود آن		نه به خویش آی اندکی و تو بسیار یاد کن
تو به هنگام یاد کن که چو هنگام بگذرد		تو خوه از گل سخن تراش و خوه از خار یاد کن
چو رسیدی به صدر او تو بدان حق قدر او		چو بدیدی تو بدر او تو ز دیدار یاد کن
تو بدان قدر سوز او برسد باز روز او		ور از آن روز ایمنی تو ز اغیار یاد کن
چه سپاس ار دو نان دهد به طبیبی که جان دهد		چو بزارد که ای طبیب ز بیمار یاد کن
چو طبیبت نمود خرد دل تو آن زمان بمرد		پس از آن بانگ می‌زنی که ز مردار یاد کن
مکن ار چه شدی چنین چو خزان دانه در زمین		ز بهارم حسام دین و ز گلزار یاد کن
اگرت کار چون زر است نه گرو پیش گازر است		گرت امسال گوهر است نه تو از پار یاد کن
چو بدیدی رحیل گل پس اقبال چیست ذل		نه که زنهار او است بس هله زنهار یاد کن

چند نظاره جهان کردن		آب را زیر که نهان کردن
رنج گوید که گنج آوردم		رنج را باید امتحان کردن
آنک از شیر خون روان کرده‌ست		شیر داند ز خون روان کردن
آسمان را چو کرد همچون خاک		خاک را داند آسمان کردن
بعد از این شیوه دگر گیرم		چند بیگار دیگران کردن
تیز برداشتی تو ای مطرب		این به آهستگی توان کردن
این گران زخمه‌ای است نتوانیم		رقص بر پرده گران کردن
یک دو ابریشمک فروتر گیر		تا توانیم فهم آن کردن
اندک اندک ز کوه سنگ کشند		نتوان کوه را کشان کردن
تا نبینند جان جان‌ها را		کی توان سهل ترک جان کردن
بنما ای ستاره کاندر ریگ		نتوان راه بی‌نشان کردن

چند بوسه وظیفه تعیین کن		به شکرخنده‌ایم شیرین کن
آن دلت را خدای نرم کناد		این دعای خوش است آمین کن
مگر این را به خواب خواهم دید		من بخسبم کنار بالین کن
ای فسون اجل فراق لبت		رو فسون مسیح آیین کن
عرصه چرخ بی‌تو تنگ آمد		هین براق وصال را زین کن
حسن داری وفاست لایق حسن		حسن را با وفا تو کابین کن
چون بمیرند رحم خواهی کرد		آنچ آخر کنی تو پیشین کن
حاجیان مانده‌اند از ره حج		داروی اشتران گرگین کن
تا به کعبه وصال تو برسند		چاره آب و زاد و خرجین کن
ای دو چشم جهان به تو روشن		این جهان را تو آن جهان بین کن
از تجلی آفتاب رخت		چشم و دل را چو طور سینین کن
بس کنم شد ز حد گستاخی		من کی باشم که گویمت این کن
گر نبود این سخن ز من لایق		آنچ آن لایق است تلقین کن
شمس تبریز بر افق بخرام		گو شمال هلال و پروین کن

سیر گشتم ز نازهای خسان		کم زنم من چو روغن به لسان
بعد از این شهد را نهان دارم		تا نیفتند اندر او مگسان
خویش را بعد از این چنان دزدم		که نیابند مر مرا عسسان
هر زمان جانب دگر تازم		بی‌رفیقان و صاحبان و کسان
ای خدا در تو چون گریخته‌ام		این چنین قوم را به من مرسان

چیست با عشق آشنا بودن		بجز از کام دل جدا بودن
خون شدن خون خود فروخوردن		با سگان بر در وفا بودن
او فدایی است هیچ فرقی نیست		پیش او مرگ و نقل یا بودن
رو مسلمان سپر سلامت باش		جهد می‌کن به پارسا بودن
کاین شهیدان ز مرگ نشکیبند		عاشقانند بر فنا بودن
از بلا و قضا گریزی تو		ترس ایشان ز بی بلا بودن
ششه می‌گیر و روز عاشورا		تو نتانی به کربلا بودن

گر چه اندر فغان و نالیدن		اندکی هست خویشتن دیدن
آن نباشد مرا چو در عشقت		خوگرم من به خویش دزدیدن
به خدا و به پاکی ذاتش		پاکم از خویشتن پسندیدن
دیده کی از رخ تو برگردد		به که آید به وقت گردیدن
در چنین دولت و چنین میدان		ننگ باشد ز مرگ لنگیدن
عاشقان تو را مسلم شد		بر همه مرگ‌ها بخندیدن
فرع‌های درخت لرزانند		اصل را نیست خوف لرزیدن
باغبانان عشق را باشد		از دل خویش میوه برچیدن
جان عاشق نواله‌ها می‌پیچ		در مکافات رنج پیچیدن
زهد و دانش بورز ای خواجه		نتوان عشق را بورزیدن
پیش از این گفت شمس تبریزی		لیک کو گوش بهر بشنیدن

شب که جهان است پر از لولیان		زهره زند پرده شنگولیان
بیند مریخ که بزم است و عیش		خنجر و شمشیر کند در میان
ماه فشاند پر خود چون خروس		پیش و پسش اختر چون ماکیان
دیده غماز بدوزد فلک		تا که گواهی ندهد بر کیان
خفته گروهی و گروهی به صید		تا کی کند سود و کی دارد زیان
پنج و شش است امشب مهره قمار		سست میفکن لب چون ناشیان
جام بقا گیر و بهل جام خواب		پرده بود خواب و حجاب عیان
ساقی باقی است خوش و عاشقان		خاک سیه بر سر این باقیان
زهر از آن دست کریمش بنوش		تا که شوی مهتر حلواییان
عشق چو مغز است جهان همچو پوست		عشق چو حلوا و جهان چون تیان
حلق من از لذت حلوا بسوخت		تا نکنم حلیه حلوا بیان

ساقی من خیزد بی‌گفت من		آرد آن باده وافر ثمن
حاجت نبود که بگویم بیار		بشنود آواز دلم بی‌دهن
هست تقاضاگر او لطف او		و آن کرم بی‌حد و خلق حسن
ماه برآید تو مگویش برآ		بر تو زند نور مگویش بزن
ای به گه بزم بهین عیش و نوش		وی به گه رزم مهین صف شکن
از پی هر گمره نیکو دلیل		وز پی محبوس چه‌ای خوش رسن
عالم همچون شب و تو همچو ماه		تو مثل شمعی و جان‌ها لگن
جان مثل ذره بود بی‌قرار		با تو شود ساکن نعم السکن

مست رسید آن بت بی‌باک من		دردکش و دلخوش و چالاک من
گفت به من بنگر و دلشاد شو		هیچ به خود منگر غمناک من
ز آب و گل این دیده تو پرگل است		پاک کنش در نظر پاک من
دست بزد خرقه من چاک کرد		گفت مزن بخیه بر این چاک من
روی چو بر خاک نهادم بگفت		پاک مکن روی خود از خاک من
ای منت آورده منت می‌برم		ز آنک منم شیر و تو شیشاک من
نفت زدم در تو و می‌سوز خوش		لیک سیه می‌نکند زاک من

جان منی جان منی جان من		آن منی آن منی آن من
شاه منی لایق سودای من		قند منی لایق دندان من
نور منی باش در این چشم من		چشم من و چشمه حیوان من
گل چو تو را دید به سوسن بگفت		سرو من آمد به گلستان من
از دو پراکنده تو چونی بگو		زلف تو حال پریشان من
ای رسن زلف تو پابند من		چاه زنخدان تو زندان من
دست فشان مست کجا می‌روی		پیش من آ ای گل خندان من

می‌نروم هیچ از این خانه من		در تک این خانه گرفتم وطن
خانه یار من و دارالقرار		کفر بود نیت بیرون شدن
سر نهم آن جا که سرم مست شد		گوش نهم سوی تنن تنتنن
نکته مگو هیچ به راهم مکن		راه من این است تو راهم مزن
خانه لیلی است و مجنون منم		جان من این جاست برو جان مکن
هر کی در این خانه درآید ورا		همچو منش باز بماند دهن
خیز ببند آن در اما چه سود		قارع در گشت دو صد درشکن
ای خنک آن را که سرش گرم شد		ز آتش روی چو تو شیرین ذقن
آن رخ چون ماه به برقع مپوش		ای رخ تو حسرت هر مرد و زن
این در رحمت که گشادی مبند		ای در تو قبله هر ممتحن
شمع تویی شاهد تو باده تو		هم تو سهیلی و عقیق یمن
باقی عمر از تو نخواهم برید		حلقه به گوش توام و مرتهن
می‌نرمد شیر من از آتشت		می‌نرمد پیل من از کرگدن
تو گل و من خار که پیوسته‌ایم		بی‌گل و بی‌خار نباشد چمن
من شب و تو ماه به تو روشنم		جان شبی دل ز شبم برمکن
شمع تو پروانه جانم بسوخت		سر پی شکرانه نهم بر لگن
جان من و جان تو هر دو یکی است		گشته یکی جان پنهان در دو تن
جان من و تو چو یکی آفتاب		روشن از او گشته هزار انجمن
وقت حضور تو دو تا گشت جان		رسته شد از تفرقه خویشتن
تن زدم از غیرت و خامش شدم		مطرب عشاق بگو تن مزن
خطه تبریز و رخ شمس دین		ماهی جان راست چو بحر عدن

ای تو پناه همه روز محن		بازسپردم به تو من خویشتن
قلزم مهری که کناریش نیست		قطره آن الفت مرد است و زن
شیر دهد شیر به اطفال خویش		شاه بگوید به گدا کیمسن
بلک شود آتش دایه خلیل		سرمه یعقوب شود پیرهن
نور بد و شد بصر از آفتاب		آب بنوشد ز ثری یاسمن
بلک کشد از بت سنگین غذا		با همه کفرش به عبادت شمن
قهر کند دایگی از لطف تو		زهر دهد دایه چو آری تو فن
گردد ابریشم بر کرم گور		حله شود بر تن مؤمن کفن
بس کن از این شرح و خمش کن که تا		بلبل جان خطبه کند بر فنن

بانگ برآمد ز خرابات من		چرخ دوتا شد ز مناجات من
عاقبت امر ظفر دررسید		یار درآمد به مراعات من
یا رب یا رب که چه سان می‌کند		دلبر بی‌کفو مکافات من
طاعت و ایمان کند آن کیمیا		غفلت و انکار و جنایات من
قصر دهد از پی تقصیر من		زله دهد از پی زلات من
جوش نهد در دل دریا و کوه		از تبش روز ملاقات من
گر نبدی پرده خیالات خلق		سوخته بودی ز خیالات من
در سپه جان زندی زلزله		طبل و علم نعره و هیهات من
در افق چرخ زدی شعله‌ها		نیم شبان آتش میقات من

بانگ برآمد ز خرابات من		یار درآمد به مراعات من
تا که بدیدم مه بی‌حد او		رفت ز حد ذوق مناجات من
موسی جانم به که طور رفت		آمد هنگام ملاقات من
طور ندا کرد که آن خسته کیست		کآمد سرمست به میقات من
این نفس روشن چون برق چیست		پر شده تا سقف سماوات من
این دل آن عاشق مستان ماست		رسته ز هجران و ز آفات من
آمده با سوز و هزاران نیاز		بر طمع لطف و مکافات من
پیشتر آ پیشتر آ و ببین		خلعت و تشریف و مکافات من
نفی شدی در طلب وصل من		عمر ابد گیر ز اثبات من
از خم توحید بخور جام می		مست شو این است کرامات من
پهلوی شه آمده‌ای مات شو		مات منی مات منی مات من
بس کن ای دل چو شدی مات شه		چند ز هیهای و ز هیهات من

ظلمت شب پرتو ظلمات من		نور مه از نور ملاقات من
گوهر طاعت شد از آن کیمیا		زلت و انکار و جنایات من
هست سماوات در آن آرزو		تا نگرد سوی سماوات من
ای رخ خورشید سوی برج من		ای شه جان شاهد شهمات من

ای تو چو خورشید و شه خاص من		کفر من و توبه و اخلاص من
رقص کند بر سر چرخ آفتاب		تا تو بگوییش که رقاص من
سجده کنان پیش درت نفس کل		کای ز تو جان یافته اشخاص من
نفس کل و عقل کل و آن دگر		بحر منی گوهر و غواص من
کفر من و گوهر ایمان من		جرم من و واعظ و قصاص من

بانگ برآمد ز دل و جان من		که ز معشوقه پنهان من
سجده گه اصل من و فرع من		تاج سر من شه و سلطان من
خسته و بسته‌ست دل و دست من		دست غم یوسف کنعان من
دست نمودم که بگو زخم کیست		گفت ز دست من و دستان من
دل بنمودم که ببین خون شده‌ست		دید و بخندید دلستان من
گفت به خنده که برو شکر کن		عید مرا ای شده قربان من
گفتم قربان کیم یار گفت		آن منی آن منی آن من
صبح چو خندید دو چشمم گریست		دید ملک دیده گریان من
جوش برآورد و روان کرد آب		از شفقت چشمه حیوان من
نک اثر آب حیاتش نگر		در بن هر سی و دو دندان من
آب حیات است روانه ز جوش		تازه بدو سدره ایمان من
بنده این آبم و این میراب		بنده تر از من دل حیران من
بس کن گستاخ مرو هین خموش		پیش شهنشاه نهان دان من

بازرسید آن بت زیبای من		خرمی این دم و فردای من
در نظرش روشنی چشم من		در رخ او باغ و تماشای من
عاقبت امر به گوشش رسید		بانگ من و نعره و هیهای من
بر در من کیست که در می‌زند		جان و جهان است و تمنای من
گر نزند او در من درد من		ور نکند یاد من او وای من
دور مکن سایه خود از سرم		باز مکن سلسله از پای من
در چه خیالی هله ای روترش		رو بر حلوایی و حلوای من
هم بخور و هم کف حلوا بیار		تا که بیفزاید صفرای من
ریش تو را سخت گرفته‌ست غم		چیست زبونی تو بابای من
در زنخش کوب دو سه مشت سخت		ای نر و نرزاده و مولای من
مشک بدرید و بینداخت دلو		غرقه آب آمد سقای من
بانگ زدم کای کر سقا بیا		رفت و بنشنید علالای من
آن من است او و به هر جا رود		عاقبت آید سوی صحرای من
جوشش دریای معلق مگر		از لمع گوهر گویای من
گوید دریا که ز کشتی بجه		دررو در آب مصفای من
قطره به دریا چو رود در شود		قطره شود بحر به دریای من
ترک غزل گیر و نگر در ازل		کز ازل آمد غم و سودای من

آمده‌ای بی‌گه خامش مشین		یک قدح مردفکن برگزین
آب روان داد ز چشمه حیات		تا بدمد سبزه ز آب و ز طین
آن می گلگون سوی گلشن کشان		تا بگزد لاله رخ یاسمین
راح نما روح مرا تا که روح		خندد و گوید سخنی خندمین
درکشد اندیشه گری دست خود		چونک برافشاند یار آستین
گردن غم را بزند تیغ می		کاین بکشد کان حلاوت ز کین
بام و در مجلس افغان کند		کاغتنموا الهوه یا شاربین
گوش گشا جانب حلقه کرام		چشم گشا روشنی چشم بین
سجده کند چین چو گشاید دو چشم		جعد تو را بیند پنجاه چین
خرمیش بر دل خرم زند		سوی امین آید روح الامین
مادر عشرت چو گشاید کنار		بازرهد جان ز بنات و بنین
بس کنم و رخت به ساقی دهم		وز کف او گیرم در ثمین

پیشتر آ ای صنم شنگ من		ای صنم همدل و همرنگ من
شیوه گری بین که دلم تنگ شد		تا تو بگوییش که دلتنگ من
جنگ کنم با دل خود چون عوان		تا تو بگویی سره سرهنگ من
چند بپرسی که رخت زرد چیست		از غم تو ای بت گلرنگ من
دوش به زهره همه شب می‌رسید		زاری این قالب چون چنگ من
جان مرا از تن من بازخر		تا برهد جان من از ننگ من
ای شده از لطف لب لعل تو		صیرفی زر دل چون سنگ من
صلح بده جان مرا و مرا		کز جهت توست همه جنگ من
پای من از باد روانتر شود		گر تو بگویی که بیا لنگ من
زان شده‌ام بسته آونگ تو		کز تو شود چون شکر آونگ من
ای تو ز من فارغ و من زار زار		اه چه شوم چون کنی آهنگ من
زنگی غم بر در شادی روم		روم مرا بازخر از زنگ من
بی‌گهی و دوری ره باک نیست		نیم قدم شد ز تو فرسنگ من
پیری من گشته به از کودکی		تازه شده روی پرآژنگ من
خامش کن چون خمشان دنگ باش		تات بگوید خمش و دنگ من

می تلخی که تلخی‌ها بدو گردد همه شیرین		بت چینی که نگذارد که افتد بر رخ ما چین
میش هر دم همی‌گوید که آب خضر را درکش		رخش هر لحظه می‌گوید که گلزار مخلد بین
زبان چرب او کرد درختانی پر از زیتون		لب شیرین او خواند به افسون سوره والتین
ایا من عشق خدیه یذیب الف حور العین		هواه کاشف البلوی کعسق او یاسین
شعاع وجهه یعلو علی شمس الضحی نورا		کمال ساده الوافی یفوق الطور فی المتکین
فکم من عاشق اردی مقال الحب زر غبا		و کم من میت احیا محیاه کیوم الدین
همی‌گوید مگو چیزی وگر نی هست تمییزی		که زنده کردمی هر دم هزاران مرده زین تلقین
سکوتی عند احرار غدا کشاف اسرار		وراء الحرف معلوم بیان النور فی التعیین
چو می‌گوید بگو حاجت دهد گوشی بدین امت		که او ناگفته دریابد چو گوش غیب گو آمین
سکتنا یا صبا نجد فبلغ انت ما تدری		و ترجم ما کتمناه لاهل الحی حتی حین

اگر امروز دلدارم درآید همچو دی خندان		فلک اندر سجود آید نهد سر از بن دندان
الا یا صاح لا تعجل بقتلی قد دنا المقتل		ترفق ساعه و اسال وصل من باد بالهجران
بگفتم ای دل خندان چرا دل کرده‌ای سندان		ببین این اشک بی‌پایان طوافی کن بر این طوفان
عذیری منک یا مولا فان الهم استولی		و انت بالوفا اولی فلا تشمت بی الشیطان
مرا گوید چه غم دارد دل آواره چه کم دارم		نه بیمارم نه غمخوارم مرا نگرفت غم چندان
الا یا متلفی زرنی لتحیینی و تنشرنی		قد استولیت فانصرنی فان الفضل بالاحسان
مکن جانا مکن جانا که هم خوبی و هم دانا		کرم منسوخ شد مانا نشد منسوخ ای سلطان
و ما ذنبی سوی انی عدیم الصبر فی فنی		فلا تعرض بذا عنی وجد بالعفو و الغفران
عجب گردد دل و رایش ز بی‌باکی ببخشایش		خدایا مهر افزایش محالی را بساز امکان
اتیناکم اتیناکم فاحیونا بلقیاکم		و سقونا به سقیاکم خذوا بالجود یا اخوان
شفیعی گر تو را گیرد که آن بیچاره می‌میرد		دل تو پند نپذیرد پس این دردی است بی‌درمان
دخلت النار سکرانا حسبت النار اوطانا		الفت النار احیانا فمن ذایألف النیران
چو بیند سوز من گوید که این زرق است یا برقی		چو بیند گریه‌ام گوید که این اشک است یا باران
خلیلی قد دنا نقلی بلا قلب و لا عقل		و لا تعرض و لا تقل و لا تردینی بالنسیان
مرا گوید که درد ما به از قند است و از حلوا		تو را صرع است یا سودا کس از حلوا کند افغان
یقول خادع المعشر بلاء العشق کالسکر		و شوک الحب کالعبهر فما یبکیک یا فتان
ز رنجم گنج‌ها داری ز خارم جفت گلزاری		چه می‌نالی به طراری منم سلطان طراران
جراحات الهوی تشفی کدورات الهوی تصفی		برودات الهوی تدفی و نیران الهوی ریحان
مگر خواهی که خامان را بیندازی ز راه ما		که می‌مویی و می‌گویی چنین مقلوب با ایشان
اذا استغنیت لا تبخل تصدق فی الهوی و انخل		فبیس البخل فی المأکل و نعم الجود فی الانسان
چو در بزم طرب باشی بخیلی کم کن ای ناشی		مبادا یار ز اوباشی کند با تو همین دستان
الا یا ساقیا اوفر و لا تمنن لتستکثر		ادر کاستنا و اسکر فان العیش للسکران
چو خوردی صرف خوش بو را بده یاران می‌جو را		رها کن حرص بدخو را مخور می جز در این میدان
فلا تسق بکاسات صغار بل بطاسات		و امددنا بحرات عظام یا عظیم الشأن
بهل جام عصیرانه که آوردی ز میخانه		سبو را ساز پیمانه که بی‌گه آمدیم ای جان
سقانا ربنا کاسا مراعاه و ایناسا		فنعم الکاس مقیاسا و بیس الهم کالسرحان
بیار آن جام خوش دم را که گردن می‌زند غم را		بیار آن یار محرم را که خاک او است صد خاقان
اذا ما شیت ابقائی فکن یا عشق سقائی		و مل بالفقر تلقائی و انت الدین و الدیان
میی کز روح می‌خیزد به جام فقر می‌ریزد		حیات خلد انگیزد چو ذات عشق بی‌پایان
الا یا ساقی السکری انل کاساتنا تتری		تسلی القلب بالبشری تصفینا عن الشنن
دغل بگذار ای ساقی بکن این جمله در باقی		که صاف صاف راواقی مثال باده خم دان
سنا برق لساقینا بکاسات تلاقینا		تضیء فی تراقینا بنور لاح کالفرقان
زهی آبی که صد آتش از او در دل زند شعله		یکی لون است و صد الوان شود بر روی از او تابان
فماء مشبه النار عزیز مثل دینار		فدیناه به قنطار بلا عد و لا میزان
شرابی چون زر سوری ولی نوری نه انگوری		برد از دیده‌ها کوری بپراند سوی کیوان
اذا افناک سقیاها و زاد الشرب طغواها		فایاکم و ایاها و خلوا دهشته الحیران
چو کرد آن می دگر سانش نمود آن جوش و برهانش		اناالحق بجهد از جانش زهی فر و زهی برهان

دگرباره چو مه کردیم خرمن		خرامیدیم بر کوری دشمن
دگربار آفتاب اندر حمل شد		بخندانید عالم را چو گلشن
ز طنازی شکوفه لب گشاده‌ست		به غمازی زبان گشته‌ست سوسن
چه اطلس‌ها که پوشیدند در باغ		از آن خیاط بی‌مقراض و سوزن
طبق بر سر نهاده هر درختی		پر از حلوای بی‌دوشاب و روغن
دهل کردیم اشکم را دگربار		چو طبال ربیعی شد دهلزن
ز ره گشته ز باد آن روی آبی		که بود اندر زمستان همچو آهن
بهار نو مگر داوود وقت است		کز آن آهن ببافیده‌ست جوشن
ندا زد در عدم حق کای ریاحین		برون رفتند آن سردان ز مسکن
به سربالای هستی روی آرید		چو مرغان خلیلی از نشیمن
رسید آن لک لک عارف ز غربت		مسبح گرد او مرغان الکن
هزیمتیان که پنهان گشته بودند		برون کردند سر یک یک ز روزن
برون کردند سرها سبزپوشان		پر از طوق و جواهر گوش و گردن
سماع است و هزاران حور در باغ		همی‌کوبند پا بر گور بهمن
هلا ای بید گوش و سر بجنبان		اگر داری چو نرگس چشم روشن
همی‌گویم سخن را ترک من کن		ستیزه رو است می‌آید پی من
نخواهم من برای روی سختش		حدیث عاشقان را فاش کردن
ینادی الورد یا اصحاب مدین		الا فافرح بنا من کان یحزن
فان الارض اخضرت بنور		و قال الله للعاری تزین
و عاد الهاربون الی حیاه		و دیوان النشور غدا مدون
بامر الله ماتوا ثم جاؤا		و ابلاهم زمانا ثم احسن
و شمس الله طالعه به فضل		و برهان صنایعه مبرهن
و صبغنا النبات بغیر صبغ		نقدر حجمها من غیر ملبن
جنان فی جنان فی جنان		الا یا حایرا فیها توطن
و هیجنا النفوس الی المعالی		فذا نال الوصال و ذا تفرعن
الا فاسکت و کلمهم به صمت		فان الصمت للاسرار ابین

افندس مسین کاغا یومیندن		کابیکینونین کالی زویمسن
یتی بیرسس یتی قومسس		بیمی تی پاتیس بیمی تی خسس
هله دل من هله جان من		هله این من هله آن من
هله خان من هله مان من		هله گنج من هله کان من
هذا سیدی هذا سندی		هذا سکنی هذا مددی
هذا کنفی هذا عمدی		هذا ازلی هذا ابدی
یا من وجهه ضعف القمر		یا من قده ضعف الشجر
یا من زارنی وقت السحر		یا من عشقه نور النظر
گر تو بدوی ور تو بپری		ز این دلیر جان خود جان نبری
ور جان ببری از دست غمش		از مرده خری والله بتری
ایلا کالیمو ایلا شاهیمو		خاراذی دیدش ذتمش انیمو
یوذ پسه بنی پوپونی لالی		میذن چاکوسش کالی تویالی
از لیلی خود مجنون شده‌ام		وز صد مجنون افزون شده‌ام
وز خون جگر پرخون شده‌ام		باری بنگر تا چون شده‌ام
گر ز آنک مرا زین جان بکشی		من غرقه شوم در عین خوشی
دریا شود این دو چشم سرم		گر گوش مرا زان سو بکشی
یا منبسطا فی تربیتی		یا مبتشرا فی تهنیتی
ان کنت تری ان تقتلنی		یا قاتلنا انت دیتی
گر خویش تو بر مستی بزنی		هستی تو بر هستی بزنی
در حلقه ما بهر دل ما		شکلی بکنی دستی بزنی
صد گونه خوشی دیدم ز اشی		گفتم که لبت گفتا نچشی
بر گورم اگر آیی بنگر		پرعشق بود چشمم ز کشی
آن باغ بود نی نقش ثمر		و آن گنج بود نی صورت زر
شب عیش بود نی نقل و سمر		لا تسالنی زان چیز دیگر

کیف اتوب یا اخی من سکر کارجوان		لیس من التراب بل معصره بلا مکان
خط علی کوسها کتابه شارحه		یا من من یشربها من الممات و الهوان
من تبریز نبعه منبته و ینعه		فها الیها جانب و جانب الی الجنان

العشق یقول لی تزین		الزینه عندنا تیقن
لا تنظر غیرنا فتعمی		لا تله عن الیقین بالظن
لا عیش لخایف کئیب		لا تبرح عندنا فتامن
من کنت هواه کیف یهلک		من کنت مناه کیف یحزن
العقل رسولنا الیکم		ذاک حسن و نحن احسن
اخشوشن بالبلا و ارضی		فالهجر من البلاء اخشن
من رام الی العلی عروجا		هذا سبب الیه یرکن
یا مضطربا تعال و افلح		فی مسکننا و نعم مسکن

ایا بدر الدجی بل انت احسن		اذا وافاک قلب کیف یحزن
فصر یا قلب فی سوق المعالی		له رهنا اذا ما کنت ترهن
ایا نجما خنوسا فی ذراه		تکنس فی صعودک او توطن
فلا یعلوک نحس انت آمن		و لا یغشاک فقر انت مخزن
ایا جسما فنیت فی هواه		له عذر و برهان مبرهن
و ارضعنی لبانا ترتضیه		فمن ارضعته فهو المسمن
اذا ما لم یذقه کیف یحیی		و ان الخلد یدخله من آمن

اطیب الاسفار عندی انتقالی من مکان		فالمکانات حجاب عن عیان اللامکان
المکانات خوابی لا مکان بحر الفرات		ینتن الماء الزلال طول حبس فی الجنان
فی البیان انفراج فی مطار للضمیر		یا ضمیری طرسرارا لا تطر صوب البیان
انتقال للدجاج وسط دار للحبوب		و انتقال للطیور فوق جو للامان
یا فتی شتان بین انتقال و انتقال		انتقال فی هوان و انتقال فی جنان
فی کلا النقلین ذوق فی ابتدا الانتهاض		انما الفرق سیبدوا آخرا للافتان

اطیب الاعمار عمر فی طریق العاشقین		غمز عین من ملاح فی وصال مستبین
رویه المعشوق یوما فی مقام موحش		زاد طیبا من جنان فی قیان حور عین
عفروا من ترب باب بغیه وجهی مدا		فهی زادت لطفها عندی من الماء المعین
غار جسمی ان یراه عاذل او عاذر		انه یحکی صفاتا من صفات شمس دین
حبذا سکر حیاتی مزیل للحیا		اشربوا اصحابنا تستمسکوا الحق المبین
سیدا مولا کریما عالما مستیقظا		استرق العبد ذاک الطاهر الروح الامین
حبذا ظلا ظلیلا من نخیل باسق		آمن من کل خوف او بلاء او مکین
تمره یصفی عقولا کدرت انوارها		فاعجبوا من مسکر مستکثر الرای الرزین

یا صغیر السن یا رطب البدن		یا قریب العهد من شرب اللبن
هاشمی الوجه ترکی القفا		دیلمی الشعر رومی الذقن
روحه روحی و روحی روحه		من رآی روحین عاشا فی بدن
صح عند الناس انی عاشق		غیر ان لم یعرفوا عشقی به من
اقطعوا شملی و ان شئتم صلوا		کل شیء منکم عندی حسن
ذاب مما فی متاعی وطنی		و متاعی باد مما فی وطن

ابشر ثم ابشر یا مؤتمن		اقترب الوصل و افنی المحن
فاجتمعوا نقضی ما فاتنا		من سکر یلقب‌ام الفتن
قد قدم الساقی نعم السقا		قد قرب المنزل نعم الوطن
کار تو این است که دل پروری		پرورش آمد همه کار چمن
خلدک الله لنا ساقیا		انت لنا البر ولی المنن
نحن عطاش سندی فاسقنا		من سکر یقطع راس الحزن
ینشئنا صفوته نشأه		طیبه السر ملیح العلن
ترک کن این گفت و همی‌باش جفت		و اغتنم الفرض و خل السنن
فاغتنم السکر و زمزم لنا		تن تنتن تن تنتن تن تنن
قد ظهر الصبح و خل الحرس		قد وضع الحرب فخل المحن
طیبنا الراح و نعم المطیب		و اختلط الشهد لنا باللبن
نطمع فی الزاید فازدد لنا		فاسق و اسرف سرفا مشبعا
سن لنا سنتک المرتضی		رن لنا رنه ظبی الاغن
نخ هنا جمله بعراننا		لیس علی الارض کهذا العطن
من هو لا یغبط هذ السقا		من هو لا یعبد هذ الوثن
ما لرسالات هوی منتهی		فاقنع بالاوجز یا ممتحن
قد سکر القوم و نام الندیم		نشرب بالوحده نحن اذن
مفتعلن مفتعلن مفتعل		فعلللن فعلللن فعللن

نحن الی سیدنا راجعون		طیبه النفس به طایعون
سیدنا یصبح یبتا عنا		انفسنا نحن له بایعون
یفسد ان جاع الی مؤکل		نحن الی نظرته جایعون
سوف تلاقیه به میعاده		تحسب انا ابدا ضایعون

ای عاشقان ای عاشقان آن کس که بیند روی او		شوریده گردد عقل او آشفته گردد خوی او
معشوق را جویان شود دکان او ویران شود		بر رو و سر پویان شود چون آب اندر جوی او
در عشق چون مجنون شود سرگشته چون گردون شود		آن کو چنین رنجور شد نایافت شد داروی او
جان ملک سجده کند آن را که حق را خاک شد		ترک فلک چاکر شود آن را که شد هندوی او
عشقش دل پردرد را بر کف نهد بو می‌کند		چون خوش نباشد آن دلی کو گشت دستنبوی او
بس سینه‌ها را خست او بس خواب‌ها را بست او		بسته‌ست دست جادوان آن غمزه جادوی او
شاهان همه مسکین او خوبان قراضه چین او		شیران زده دم بر زمین پیش سگان کوی او
بنگر یکی بر آسمان بر قلعه روحانیان		چندین چراغ و مشعله بر برج و بر باروی او
شد قلعه دارش عقل کل آن شاه بی‌طبل و دهل		بر قلعه آن کس بررود کو را نماند اوی او
ای ماه رویش دیده‌ای خوبی از او دزدیده‌ای		ای شب تو زلفش دیده‌ای نی نی و نی یک موی او
این شب سیه پوش است از آن کز تعزیه دارد نشان		چون بیوه‌ای جامه سیه در خاک رفته شوی او
شب فعل و دستان می‌کند او عیش پنهان می‌کند		نی چشم بندد چشم او کژ می‌نهد ابروی او
ای شب من این نوحه گری از تو ندارم باوری		چون پیش چوگان قدر هستی دوان چون گوی او
آن کس که این چوگان خورد گوی سعادت او برد		بی‌پا و بی‌سر می‌دود چون دل به گرد کوی او
ای روی ما چون زعفران از عشق لاله ستان او		ای دل فرورفته به سر چون شانه در گیسوی او
مر عشق را خود پشت کو سر تا به سر روی است او		این پشت و رو این سو بود جز رو نباشد سوی او
او هست از صورت بری کارش همه صورتگری		ای دل ز صورت نگذری زیرا نه‌ای یک توی او
داند دل هر پاک دل آواز دل ز آواز گل		غریدن شیر است این در صورت آهوی او
بافیده ی دست احد پیدا بود پیدا بود		از صنعت جولاهه‌ای وز دست وز ماکوی او
ای جان ما ماکوی او ، وی قبله ی ما کوی او		فراش این کو آسمان وین خاک کدبانوی او
سوزان دلم از رشک او گشته دو چشمم مشک او		کی ز آب چشم او تر شود ای بحر تا زانوی او
این عشق شد مهمان من زخمی بزد بر جان من		صد رحمت و صد آفرین بر دست و بر بازوی او
من دست و پا انداختم وز جست و جو پرداختم		ای مرده جست و جوی من در پیش جست و جوی او
من چند گفتم های دل خاموش از این سودای دل		سودش ندارد های من چون بشنود دل هوی او

حیلت رها کن عاشقا دیوانه شو دیوانه شو		و اندر دل آتش درآ پروانه شو پروانه شو
هم خویش را بیگانه کن هم خانه را ویرانه کن		وآنگه بیا با عاشقان هم خانه شو هم خانه شو
رو سینه را چون سینه‌ها هفت آب شو از کینه‌ها		وآنگه شراب عشق را پیمانه شو پیمانه شو
باید که جمله جان شوی تا لایق جانان شوی		گر سوی مستان می‌روی مستانه شو مستانه شو
آن گوشوار شاهدان هم صحبت عارض شده		آن گوش و عارض بایدت دردانه شو دردانه شو
چون جان تو شد در هوا ز افسانه شیرین ما		فانی شو و چون عاشقان افسانه شو افسانه شو
تو لیلة القبری برو تا لیلة القدری شوی		چون قدر مر ارواح را کاشانه شو کاشانه شو
اندیشه‌ات جایی رود وآنگه تو را آن جا کشد		ز اندیشه بگذر چون قضا پیشانه شو پیشانه شو
قفلی بود میل و هوا بنهاده بر دل‌های ما		مفتاح شو مفتاح را دندانه شو دندانه شو
بنواخت نور مصطفی آن استن حنانه را		کمتر ز چوبی نیستی حنانه شو حنانه شو
گوید سلیمان مر تو را بشنو لسان الطیر را		دامی و مرغ از تو رمد رو لانه شو رو لانه شو
گر چهره بنماید صنم پر شو از او چون آینه		ور زلف بگشاید صنم رو شانه شو رو شانه شو
تا کی دوشاخه چون رخی تا کی چو بیذق کم تکی		تا کی چو فرزین کژ روی فرزانه شو فرزانه شو
شکرانه دادی عشق را از تحفه‌ها و مال‌ها		هل مال را خود را بده شکرانه شو شکرانه شو
یک مدتی ارکان بدی یک مدتی حیوان بدی		یک مدتی چون جان شدی جانانه شو جانانه شو
ای ناطقه بر بام و در تا کی روی در خانه پر		نطق زبان را ترک کن بی‌چانه شو بی‌چانه شو

مستی ببینی رازدان می‌دانک باشد مست او		هستی ببینی زنده دل می‌دانک باشد هست او
گر سر ببینی پرطرب پر گشته از وی روز و شب		می‌دانک آن سر را یقین خاریده باشد دست او
عالم چو ضد یک دگر در قصد خون و شور و شر		لیکن نیارد دم زدن از هیبت پابست او
هر دم یکی را می‌دهد تا چون درختی برجهد		حیران شود دیو و پری در خیز و در برج است او
سبلت قوی مالیده‌ای از شیر نقشی دیده‌ای		ای فربه از بایست خود باری ببین بایست او
زو قالبت پیوسته شد پیوسته گردد حالتت		ای رغبت پیوندها از رحمت پیوست او
ای خوش بیابان که در او عشق است تازان سو به سو		جز حق نباشد فوق او جز فقر نبود پست او
شست سخن کم باف چون صیدت نمی‌گردد زبون		تا او بگیرد صیدها ای صید مست شست او

بیدار شو بیدار شو هین رفت شب بیدار شو		بیزار شو بیزار شو وز خویش هم بیزار شو
در مصر ما یک احمقی نک می‌فروشد یوسفی		باور نمی‌داری مرا اینک سوی بازار شو
بی‌چون تو را بی‌چون کند روی تو را گلگون کند		خار از کفت بیرون کند وآنگه سوی گلزار شو
مشنو تو هر مکر و فسون خون را چرا شویی به خون		همچون قدح شو سرنگون و آن گاه دردی خوار شو
در گردش چوگان او چون گوی شو چون گوی شو		وز بهر نقل کرکسش مردار شو مردار شو
آمد ندای آسمان آمد طبیب عاشقان		خواهی که آید پیش تو بیمار شو بیمار شو
این سینه را چون غار دان خلوتگه آن یار دان		گر یار غاری هین بیا در غار شو در غار شو
تو مرد نیک ساده‌ای زر را به دزدان داده‌ای		خواهی بدانی دزد را طرار شو طرار شو
خاموش وصف بحر و در کم گوی در دریای او		خواهی که غواصی کنی دم دار شو دم دار شو

نبود چنین مه در جهان ای دل همین جا لنگ شو		از جنگ می‌ترسانیم گر جنگ شد گو جنگ شو
ماییم مست ایزدی زان باده‌های سرمدی		تو عاقلی و فاضلی دربند نام و ننگ شو
رفتیم سوی شاه دین با جامه‌های کاغذین		تو عاشق نقش آمدی همچون قلم در رنگ شو
در عشق جانان جان بده بی‌عشق نگشاید گره		ای روح این جا مست شو وی عقل این جا دنگ شو
شد روم مست روی او شد زنگ مست موی او		خواهی به سوی روم رو خواهی به سوی زنگ شو
در دوغ او افتاده‌ای خود تو ز عشقش زاده‌ای		زین بت خلاصی نیستت خواهی به صد فرسنگ شو
گر کافری می‌جویدت ورمؤمنی می‌شویدت		این گو برو صدیق شو و آن گو برو افرنگ شو
چشم تو وقف باغ او گوش تو وقف لاغ او		از دخل او چون نخل شو وز نخل او آونگ شو
هم چرخ قوس تیر او هم آب در تدبیر او		گر راستی رو تیر شو ور کژروی خرچنگ شو
ملکی است او را زفت و خوش هر گونه ای می‌بایدش		خواهی عقیق و لعل شو خواهی کلوخ و سنگ شو
گر لعل و گر سنگی هلا می غلط در سیل بلا		با سیل سوی بحر رو مهمان عشق شنگ شو
بحری است چون آب خضر گر پر خوری نبود مضر		گر آب دریا کم شود آنگه برو دلتنگ شو
می‌باش همچون ماهیان در بحر آیان و روان		گر یاد خشکی آیدت از بحر سوی گنگ شو
گه بر لبت لب می‌نهد گه بر کنارت می‌نهد		چون آن کند رو نای شو چون این کند رو چنگ شو
هر چند دشمن نیستش هر سو یکی مستیستش		مستان او را جام شو بر دشمنان سرهنگ شو
سودای تنهایی مپز در خانه خلوت مخز		شد روز عرض عاشقان پیش آ و پیش آهنگ شو
آن کس بود محتاج می کو غافل است از باغ وی		باغ پرانگور ویی گه باده شو گه بنگ شو
خاموش همچون مریمی تا دم زند عیسی دمی		کت گفت کاندر مشغله یار خران عنگ شو

ای شعشعه نور فلق در قبه مینای تو		پیمانه خون شفق پنگان خون پیمای تو
ای میل‌ها در میل‌ها وی سیل‌ها در سیل‌ها		رقصان و غلطان آمده تا ساحل دریای تو
با رفعت و آهنگ مه مه را فتد از سر کله		چون ماه رو بالا کند تا بنگرد بالای تو
در هر صبوحی بلبلان افغان کنان چون بی‌دلان		بر پرده‌های واصلان در روضه خضرای تو
ای جان‌ها دیدارجو دل‌ها همه دلدارجو		ای برگشاده چارجو در باغ باپهنای تو
یک جو روان ماء معین یک جوی دیگر انگبین		یک جوی شیر تازه بین یک جو می حمرای تو
تو مهلتم کی می‌دهی می بر سر می می‌دهی		کو سر که تا شرحی کنم از سرده صهبای تو
من خود کی باشم آسمان در دور این رطل گران		یک دم نمی‌یابد امان از عشق و استسقای تو
ای ماه سیمین منطقه با عشق داری سابقه		وی آسمان هم عاشقی پیداست در سیمای تو
عشقی که آمد جفت دل شد بس ملول از گفت دل		ای دل خمش تا کی بود این جهد و استقصای تو
دل گفت من نای ویم نالان ز دم‌های ویم		گفتم که نالان شو کنون جان بنده سودای تو
انا فتحنا بابکم لا تهجروا اصحابکم		حمدا لعشق شامل بگرفته سر تا پای تو

ساقی اگر کم شد میت دستار ما بستان گرو		چون می ز داد تو بود شاید نهادن جان گرو
بس اکدش و بس کدخدا کز شور می‌های خدا		کرده‌ست اندر شهر ما دکان و خان و مان گرو
آن شاه ابراهیم بین کادهم به دستش معرفت		مر تخت را و تاج را کرده‌ست آن سلطان گرو
بوبکر سر کرده گرو عمر پسر کرده گرو		عثمان جگر کرده گرو و آن بوهریره انبان گرو
پس چه عجب آید تو را چون با شهان این می‌کند		گر ز آنک درویشی کند از بهر می خلقان گرو
آن شاهد فرد احد یک جرعه‌ای در بت نهد		در عشق آن سنگ سیه کافر کند ایمان گرو
من مست آن میخانه‌ام در دام آن دردانه‌ام		در هیچ دامی پر خود ننهاده چون مرغان گرو
بهر چه لرزی بر گرو در کار او جان گو برو		جان شد گرو ای کاشکی گشتی دو صد چندان گرو
خامش رها کن بلبلی در گلشن آی و درنگر		بلبل نهاده پر و سر پیش گل خندان گرو

آن کون خر کز حاسدی عیسی بود تشویش او		صد کیر خر در کون او صد تیز سگ در ریش او
خر صید آهو کی کند خر بوی نافه کی کشد		یا بول خر را بو کند یا گه بود تفتیش او
هر جوی آب اندررود آن ماده خر بولی کند		جو را زیان نبود ولی واجب بود تعطیش او
خر ننگ دارد ز آن دغل از حق شنو بل هم اضل		ای چون مخنث غنج او چون قحبگان تخمیش او
خامش کنم تا حق کند او را سیه روی ابد		من دست در ساقی زنم چون مستم از تجمیش او

ای عشق تو موزونتری یا باغ و سیبستان تو		چرخی بزن ای ماه تو جان بخش مشتاقان تو
تلخی ز تو شیرین شود کفر و ضلالت دین شود		خار خسک نسرین شود صد جان فدای جان تو
در آسمان درها نهی در آدمی پرها نهی		صد شور در سرها نهی ای خلق سرگردان تو
عشقا چه شیرین خوستی عشقا چه گلگون روستی		عشقا چه عشرت دوستی ای شادی اقران تو
ای بر شقایق رنگ تو جمله حقایق دنگ تو		هر ذره را آهنگ تو در مطمع احسان تو
بی‌تو همه بازارها پژمرده اندر کارها		باغ و رز و گلزارها مستسقی باران تو
رقص از تو آموزد شجر پا با تو کوبد شاخ تر		مستی کند برگ و ثمر بر چشمه حیوان تو
گر باغ خواهد ارمغان از نوبهار بی‌خزان		تا برفشاند برگ خود بر باد گل افشان تو
از اختران آسمان از ثابت و از سایره		عار آید آن استاره را کو تافت بر کیوان تو
ای خوش منادی‌های تو در باغ شادی‌های تو		بر جای نان شادی خورد جانی که شد مهمان تو
من آزمودم مدتی بی‌تو ندارم لذتی		کی عمر را لذت بود بی‌ملح بی‌پایان تو
رفتم سفر بازآمدم ز آخر به آغاز آمدم		در خواب دید این پیل جان صحرای هندستان تو
صحرای هندستان تو میدان سرمستان تو		بکران آبستان تو از لذت دستان تو
سودم نشد تدبیرها بسکست دل زنجیرها		آورد جان را کشکشان تا پیش شادروان تو
آن جا نبینم ماردی آن جا نبینم باردی		هر دم حیاتی واردی از بخشش ارزان تو
ای کوه از حلمت خجل وز حلم تو گستاخ دل		تا درجهد دیوانه‌ای گستاخ در ایوان تو
از بس که بگشادی تو در در آهن و کوه و حجر		چون مور شد دل رخنه جو در طشت و در پنگان تو
گر تا قیامت بشمرم در شرح رویت قاصرم		پیموده کی تاند شدن ز اسکره عمان تو

والله ملولم من کنون از جام و سغراق و کدو		کو ساقی دریادلی تا جام سازد از سبو
با آنچ خو کردی مرا اندرمدزد آن ده مها		با توست آن حیله مکن این جا مجو آن جا مجو
هر بار بفریبی مرا گویی که در مجلس درآ		هر آرزو که باشدت پیش آ و در گوشم بگو
خوش من فریب تو خورم نندیشم و این ننگرم		که من چو حلقه بر درم چون لب نهم بر گوش تو
من بر درم تو واصلی حاتم کف و دریادلی		بالله رها کن کاهلی می‌ریز چون خون عدو
تا هوش باشد یار من باطل شود گفتار من		هر دم خیالی باطلی سر برزند در پیش او
آن کز میت گلگون بود یا رب چه روزافزون بود		کز آب حیوان می‌کند آن خضر هر ساعت وضو
از آسمان آمد ندا کای بزمتان را ما فدا		طوبی لکم طوبی لکم طیبوا کراما و اشربوا
سقیا لهذا المفتتح القوم غرقی فی الفرح		زین سو قدح زان سو قدح تا شد شکم‌ها چارسو
کس را نماند از خود خبر بربند در بگشا کمر		از دست رفتیم ای پسر رو دست‌ها از ما بشو
من مست چشم شنگ تو و آن طره آونگ تو		کز باده گلرنگ تو وارسته‌ایم از رنگ و بو
خامش کن کز بیخودی گر های و هویی می‌زدی		این جا به فضل ایزدی نی های می گنجد نه هو
می‌گشته‌ام بی‌هوش من تا روز روشن دوش من		یک ساعتی ساران کو یک ساعتی پایان کو
ای شمس تبریزی بیا ای جان و دل چاکر تو را		گر چه نبشتی از جفا نام مرا بر آب جو

دل دی خراب و مست و خوش هر سو همی‌افتاد از او		در گلبنش جان صدزبان چون سوسن آزاد از او
دل‌ها چو خسرو از لبش شیرین چو شکر تا ابد		گر یک زمان پنهان شود نالند چون فرهاد از او
چون صد بهشت از لطف او این قالب خاکی نگر		رشک دم عیسی شده در زنده کردن باد از او
در طبع همچون گولخن ناگه خلیفه رو نمود		از روی میر مؤمنان شد فخر صد بغداد از او
ای ذوق تسبیح ملک بر آسمان از فر او		چشم و چراغ رهبری جان همه عباد از او
جان صد هزاران گرد او چون انجم او مه در میان		مست و خرامان می‌رود چشم بدان کم باد از او
شعشاع ماه چارده از پرتو رخسار او		هم جعدهای عنبرین در طره شمشاد از او
گر یک جهان ویرانه شد از لشکر سلطان عشق		خود صد جهان جان جان شد در عوض بنیاد از او
گر چه که بیدادی کند بر عاشقان آن غمزه‌ها		داده جمال و حسن را در هر دو عالم داد از او
پا برنهادی بر فلک از ناز و نخوت این زمین		گر فهم کردی ذره‌ای کاین شاه خوبان زاد از او
عقل از سر گستاخیی پیشش دوید و زخم خورد		چون دید روح آن زخم را شد در ادب استاد از او
صد غلغله اندر بتان افتاد و اندر بتگران		تا دست‌ها برداشتند بر چرخ در فریاد از او
کآخر چه خورشید است این کز چرخ خوبی تافته‌ست		این آب حیوان چون چنین دریا شد و بگشاد از او
تا بردرید این عشق او پرده عروس جان‌ها		تا خان و مان بگذاشتند یک عالمی داماد از او
بر سر نهاده غاشیه مخدوم شمس الدین کسی		کز بس جمال عزتش جبریل پر بنهاد از او
زو برگشاید سر خود تبریز و جان بینا شود		تا کور گردد دیده نادیده حساد از او

ای تن و جان بنده او بند شکرخنده او		عقل و خرد خیره او دل شکرآکنده او
چیست مراد سر ما ساغر مردافکن او		چیست مراد دل ما دولت پاینده او
چرخ معلق چه بود کهنه ترین خیمه او		رستم و حمزه کی بود کشته و افکنده او
چون سوی مردار رود زنده شود مرد بدو		چون سوی درویش رود برق زند ژنده او
هیچ نرفت و نرود از دل من صورت او		هیچ نبود و نبود همسر و ماننده او
ملک جهان چیست که تا او به جهان فخر کند		فخر جهان راست که او هست خداونده او
ای خنک آن دل که تویی غصه و اندیشه او		ای خنک آن ره که تویی باج ستاننده او
عشق بود دلبر ما نقش نباشد بر ما		صورت و نقشی چه بود با دل زاینده او
گفت برانم پس از این من مگسان را ز شکر		خوش مگسی را که تویی مانع و راننده او
نقش فلک دزد بود کیسه نگهدار از او		دام بود دانه او مرده بود زنده او
بس کن اگر چه که سخن سهل نماید همه را		در دو هزاران نبود یک کس داننده او

چون بجهد خنده ز من خنده نهان دارم از او		روی ترش سازم از او بانگ و فغان آرم از او
با ترشان لاغ کنی خنده زنی جنگ شود		خنده نهان کردم من اشک همی‌بارم از او
شهر بزرگ است تنم غم طرفی من طرفی		یک طرفی آبم از او یک طرفی نارم از او
با ترشانش ترشم با شکرانش شکرم		روی من او پشت من او پشت طرب خارم از او
صد چو تو و صد چو منش مست شده در چمنش		رقص کنان دست زنان بر سر هر طارم از او
طوطی قند و شکرم غیر شکر می نخورم		هر چه به عالم ترشی دورم و بیزارم از او
گر ترشی داد تو را شهد و شکر داد مرا		سکسک و لنگی تو از او من خوش و رهوارم از او
هر کی در این ره نرود دره و دوله‌ست رهش		من که در این شاه رهم بر ره هموارم از او
مسجد اقصاست دلم جنت مأواست دلم		حور شده نور شده جمله آثارم از او
هر کی حقش خنده دهد از دهنش خنده جهد		تو اگر انکاری از او من همه اقرارم از او
قسمت گل خنده بود گریه ندارد چه کند		سوسن و گل می‌شکفد در دل هشیارم از او
صبر همی‌گفت که من مژده ده وصلم از او		شکر همی‌گفت که من صاحب انبارم از او
عقل همی‌گفت که من زاهد و بیمارم از او		عشق همی‌گفت که من ساحر و طرارم از او
روح همی‌گفت که من گنج گهر دارم از او		گنج همی‌گفت که من در بن دیوارم از او
جهل همی‌گفت که من بی‌خبرم بیخود از او		علم همی‌گفت که من مهتر بازارم از او
زهد همی‌گفت که من واقف اسرارم از او		فقر همی‌گفت که من بی‌دل و دستارم از او
از سوی تبریز اگر شمس حقم بازرسد		شرح شود کشف شود جمله گفتارم از او

روشنی خانه تویی خانه بمگذار و مرو		عشرت چون شکر ما را تو نگهدار و مرو
عشوه دهد دشمن من عشوه او را مشنو		جان و دلم را به غم و غصه بمسپار و مرو
دشمن ما را و تو را بهر خدا شاد مکن		حیله دشمن مشنو دوست میازار و مرو
هیچ حسود از پی کس نیک نگوید صنما		آنج سزد از کرم دوست به پیش آر و مرو
همچو خسان هر نفسی خویش به هر باد مده		وسوسه‌ها را بزن آتش تو به یک بار و مرو

کار جهان هر چه شود کار تو کو بار تو کو		گر دو جهان بتکده شد آن بت عیار تو کو
گیر که قحط است جهان نیست دگر کاسه و نان		ای شه پیدا و نهان کیله و انبار تو کو
گیر که خار است جهان گزدم و مار است جهان		ای طرب و شادی جان گلشن و گلزار تو کو
گیر که خود مرد سخا کشت بخیلی همه را		ای دل و ای دیده ما خلعت و ادرار تو کو
گیر که خورشید و قمر هر دو فروشد به سقر		ای مدد سمع و بصر شعله و انوار تو کو
گیر که خود جوهریی نیست پی مشتریی		چون نکنی سروریی ابر گهربار تو کو
گیر دهانی نبود گفت زبانی نبود		تا دم اسرار زند جوشش اسرار تو کو
هین همه بگذار که ما مست وصالیم و لقا		بی‌گه شد زود بیا خانه خمار تو کو
تیز نگر مست مرا همدل و هم دست مرا		گر نه خرابی و خرف جبه و دستار تو کو
برد کلاه تو غری برد قبایت دگری		روی تو زرد از قمری پشت و نگهدار تو کو
بر سر مستان ابد خارجیی راه زند		شحنگیی چون نکنی زخم تو کو دار تو کو
خامش ای حرف فشان درخور گوش خمشان		ترجمه خلق مکن حالت و گفتار تو کو

شب شد ای خواجه ز کی آخر آن یار تو کو		یار خوش آواز تو آن خوش دم و شش تار تو کو
یار لطیف تر تو خفته بود در بر تو		خفته کند ناله خوش خفته بیدار تو کو
گاه نماییش رهی گوش بمالیش گهی		دم ز درون تو زند محرم اسرار تو کو
زنده کند هر وطنی ناله کند بی‌دهنی		فتنه هر مرد و زنی همدم گفتار تو کو
دست بنه بر رگ او تیز روان کن تک او		ای دم تو رونق ما رونق بازار تو کو

ای شکران ای شکران کان شکر دارم از او		پندپذیرنده نیم شور و شرر دارم از او
خانه شادی است دلم غصه ندارم چه کنم		هر چه به عالم ترشی دورم و بیزارم از او
کی هلدم با خود کی می‌دهدم بر سر می		گل دهدم در مه دی بلبل گلزارم از او
من خوش و تو نیم خوشی جهد بکن تا بچشی		تا قدحی می‌بکشی ز آنک گرفتارم از او

چیست که هر دمی چنین می‌کشدم به سوی او		عنبر نی و مشک نی بوی وی است بوی او
سلسله‌ای است بی‌بها دشمن جمله توبه‌ها		توبه شکست من کیم سنگ من و سبوی او
توبه شکست او بسی توبه و این چنین کسی		پرده دری و دلبری خوی وی است خوی او
توبه من برای او توبه شکن هوای او		توبه من گناه من سوخته پیش روی او
شاخ و درخت عقل و جان نیست مگر به باغ او		آب حیات جاودان نیست مگر به جوی او
عشق و نشاط گستری با می و رطل ساغری		می‌رسد از کنارها غلغل وهای هوی او
مرد که خودپسند شد همچو کدو بلند شد		تا نشود ز خود تهی پر نشود کدوی او
سایه که باز می‌شود جمع و دراز می‌شود		هست ز آفتاب جان قوت جست و جوی او
سایه وی است و نور او جمع وی است و دور او		نور ز عکس روی او سایه ز عکس موی او
ای مه و آفتاب جان پرده دری مکن عیان		تا ز فلک فرودرد پرده هفت توی او
چیست درون جیب من جز تو و من حجاب من		ای من و تو فنا شده پیش بقای اوی او

جان و سر تو ای پسر نیست کسی به پای تو		آینه بین به خود نگر کیست دگر ورای تو
بوسه بده به روی خود راز بگو به گوش خود		هم تو ببین جمال خود هم تو بگو ثنای تو
نیست مجاز راز تو نیست گزاف ناز تو		راز برای گوش تو ناز تو هم برای تو
خیز ز پیشم ای خرد تا برهم ز نیک و بد		خیز دلا تو نیز هم تا نکنم سزای تو
هم پدری و هم پسر هم تو نیی و هم شکر		کیست کسی بگو دگر کیست کسی به جای تو
بسته لب تو برگشا چیست عقیق بی‌بها		کان عقیق هم تویی من چه دهم بهای تو
سایه توست ای پسر هر چه برست ای پسر		سایه فکند ای پسر در دو جهان همای تو

ای تو خموش پرسخن چیست خبر بیا بگو		سوره هل اتی بخوان نکته لافتی بگو
خیمه جان بر اوج زن در دل بحر موج زن		مشک وجود بردران ترک دو سه سقا بگو
چونک ز خود سفر کنی وز دو جهان گذر کنی		کیست کز او حذر کنی هیچ سخن مخا بگو
از می لعل پرگهر بی‌خبری و باخبر		در دل ما بزن شرر بر سر ما برآ بگو
ساقی چرخ در طرب مجلس خاک خشک لب		زین دو بزاده روز و شب چیست سبب مرا بگو
از دل چرخ در زمین باغ و گل است و یاسمین		باد خزانش در کمین چیست چنین چرا بگو
بخل و سخا و خیر و شر نیست جدا ز یک دگر		نیست یکی و نیست دو چیست یکی دو تا بگو
بلبل مست تا به کی ناله کنی ز ماه دی		ذکر جفا بس است هی شکر کن از وفا بگو
هیچ در این دو مرحله شکر تو نیست بی‌گله		نقش فنا بشو هله ز آینه صفا بگو
جزو بهل ز کل بگو خار بهل ز گل بگو		درگذر از صفات او ذات نگر خدا بگو

عید نمی‌دهد فرح بی‌نظر هلال تو		کوس و دهل نمی‌چخد بی‌شرف دوال تو
من به تو مایل و تویی هر نفسی ملولتر		وه که خجل نمی‌شود میل من از ملال تو
ناز کن ای حیات جان کبر کن و بکش عنان		شمس و قمر دلیل تو شهد و شکر دلال تو
آیت هر ملاحتی ماه تو خواند بر جهان		مایه هر خجستگی ماه تو است و سال تو
آب زلال ملک تو باغ و نهال ملک تو		جز ز زلال صافیت می‌نخورد نهال تو
ملک تو است تخت‌ها باغ و سرا و رخت‌ها		رقص کند درخت‌ها چونک رسد شمال تو
مطبخ توست آسمان مطبخیانت اختران		آتش و آب ملک تو خلق همه عیال تو
عشق کمینه نام تو چرخ کمینه بام تو		رونق آفتاب‌ها از مه بی‌زوال تو
خشک لبند عالمی از لمع سراب تو		لطف سراب این بود تا چه بود زلال تو
ای ز خیال‌های تو گشته خیال عاشقان		خیل خیال این بود تا چه بود جمال تو
وصل کنی درخت را حالت او بدل شود		چون نشود مها بدل جان و دل از وصال تو
زهر بود شکر شود سنگ بود گهر شود		شام بود سحر شود از کرم خصال تو
بس سخن است در دلم بسته‌ام و نمی‌هلم		گوش گشاده‌ام که تا نوش کنم مقال تو

در سفر هوای تو بی‌خبرم به جان تو		نیک مبارک آمده‌ست این سفرم به جان تو
لعل قبا سمر شدی چونک در آن کمر شدی		کشته زار در میان زان کمرم به جان تو
همچو قمر برآمدی بر قمران سر آمدی		همچو هلال زار من زان قمرم به جان تو
خشک و ترم خیال تو آینه جمال تو		خشک لبم ز سوز دل چشم ترم به جان تو
تا تو ز لعل بسته‌ات تنگ شکر گشاده‌ای		چون مگس شکسته پر بر شکرم به جان تو
دام همیشه تا بود آفت بال و پر بود		رسته شود ز دام تو بال و پرم به جان تو
در تبریز شمس دین هست چراغ هر سحر		طالب آفتاب من چون سحرم به جان تو

سخت خوش است چشم تو و آن رخ گلفشان تو		دوش چه خورده‌ای دلا راست بگو به جان تو
فتنه گر است نام تو پرشکر است دام تو		باطرب است جام تو بانمک است نان تو
مرده اگر ببیندت فهم کند که سرخوشی		چند نهان کنی که می فاش کند نهان تو
بوی کباب می‌زند از دل پرفغان من		بوی شراب می‌زند از دم و از فغان تو
بهر خدا بیا بگو ور نه بهل مرا که تا		یک دو سخن به نایبی بردهم از زبان تو
خوبی جمله شاهدان مات شد و کساد شد		چون بنمود ذره‌ای خوبی بی‌کران تو
بازبدید چشم ما آنچ ندید چشم کس		بازرسید پیر ما بیخود و سرگران تو
هر نفسی بگوییم عقل تو کو چه شد تو را		عقل نماند بنده را در غم و امتحان تو
هر سحری چو ابر دی بارم اشک بر درت		پاک کنم به آستین اشک ز آستان تو
مشرق و مغرب ار روم ور سوی آسمان شوم		نیست نشان زندگی تا نرسد نشان تو
زاهد کشوری بدم صاحب منبری بدم		کرد قضا دل مرا عاشق و کف زنان تو
از می این جهانیان حق خدا نخورده‌ام		سخت خراب می‌شوم خائفم از گمان تو
صبر پرید از دلم عقل گریخت از سرم		تا به کجا کشد مرا مستی بی‌امان تو
شیر سیاه عشق تو می‌کند استخوان من		نی تو ضمان من بدی پس چه شد این ضمان تو
ای تبریز بازگو بهر خدا به شمس دین		کاین دو جهان حسد برد بر شرف جهان تو

ای تو امان هر بلا ما همه در امان تو		جان همه خوش است در سایه لطف جان تو
شاه همه جهان تویی اصل همه کسان تویی		چونک تو هستی آن ما نیست غم از کسان تو
ابر غم تو ای قمر آمد دوش بر جگر		گفت مرا ز بام و در صد سقط از زبان تو
جست دلم ز قال او رفت بر خیال او		شاید ای نبات خو این همه در زمان تو
جان مرا در این جهان آتش توست در دهان		از هوس وصال تو وز طلب جهان تو
نیست مرا ز جسم و جان در ره عشق تو نشان		ز آنک نغول می‌روم در طلب نشان تو
بنده بدید جوهرت لنگ شده‌ست بر درت		مانده‌ام ای جواهری بر طرف دکان تو
شاد شود دل و جگر چون بگشایی آن کمر		بازگشا تو خوش قبا آن کمر از میان تو
تا نظری به جان کنی جان مرا چو کان کنی		در تبریز شمس دین نقد رسم به کان تو

هین کژ و راست می‌روی باز چه خورده‌ای بگو		مست و خراب می‌روی خانه به خانه کو به کو
با کی حریف بوده‌ای بوسه ز کی ربوده‌ای		زلف که را گشوده‌ای حلقه به حلقه مو به مو
نی تو حریف کی کنی ای همه چشم و روشنی		خفیه روی چو ماهیان حوض به حوض جو به جو
راست بگو به جان تو ای دل و جانم آن تو		ای دل همچو شیشه‌ام خورده میت کدو کدو
راست بگو نهان مکن پشت به عاشقان مکن		چشمه کجاست تا که من آب کشم سبو سبو
در طلبم خیال تو دوش میان انجمن		می‌نشناخت بنده را می‌نگریست رو به رو
چون بشناخت بنده را بنده کژرونده را		گفت بیا به خانه هی چند روی تو سو به سو
عمر تو رفت در سفر با بد و نیک و خیر و شر		همچو زنان خیره سر حجره به حجره شو به شو
گفتمش ای رسول جان ای سبب نزول جان		ز آنک تو خورده‌ای بده چند عتاب و گفت و گو
گفت شراره‌ای از آن گر ببری سوی دهان		حلق و دهان بسوزدت بانگ زنی گلو گلو
لقمه هر خورنده را درخور او دهد خدا		آنچ گلو بگیردت حرص مکن مجو مجو
گفتم کو شراب جان ای دل و جان فدای آن		من نه‌ام از شتردلان تا برمم به های و هو
حلق و گلوبریده با کو برمد از این ابا		هر کی بلنگد او از این هست مرا عدو عدو
دست کز آن تهی بود گر چه شهنشهی بود		دست بریده‌ای بود مانده به دیر بر سمو
خامش باش و معتمد محرم راز نیک و بد		آنک نیازمودیش راز مگو به پیش او

کی ز جهان برون شود جزو جهان هله بگو		کی برهد ز آب نم چون بجهد یکی ز دو
هیچ نمیرد آتشی ز آتش دیگر ای پسر		ای دل من ز عشق خون خون مرا به خون مشو
چند گریختم نشد سایه من ز من جدا		سایه بود موکلم گر چه شوم چو تار مو
نیست جز آفتاب را قوت دفع سایه‌ها		بیش کند کمش کند این تو ز آفتاب جو
ور دو هزار سال تو در پی سایه می‌دوی		آخر کار بنگری تو سپسی و پیش او
جرم تو گشت خدمتت رنج تو گشت نعمتت		شمع تو گشت ظلمتت بند تو گشت جست و جو
شرح بدادمی ولی پشت دل تو بشکند		شیشه دل چو بشکنی سود نداردت رفو
سایه و نور بایدت هر دو به هم ز من شنو		سر بنه و دراز شو پیش درخت اتقوا
چون ز درخت لطف او بال و پری برویدت		تن زن چون کبوتران بازمکن بقوبقو
چغز در آب می‌رود مار نمی‌رسد بدو		بانگ زند خبر کند مار بداندش که کو
گر چه که چغز حیله گر بانگ زند چو مار هم		آن دم سست چغزیش بازدهد ز بانگ بو
چغز اگر خمش بدی مار شدی شکار او		چونک به کنج وا رود گنج شود جو و تسو
گنج چو شد تسوی زر کم نشود به خاک در		گنج شود تسوی جان چون برسد به گنج هو
ختم کنم بر این سخن یا بفشارمش دگر		حکم تو راست من کیم ای ملک لطیف خو

سیمبرا ز سیم تو سیمبرم به جان تو		وز می نو که داده‌ای جان نبرم به جان تو
زخم گران همی‌کشم زخم بزن که من خوشم		گر چه درون آتشم جمله زرم به جان تو
هر نفسی که آن رسد کار دلم به جان رسد		گر چه ز پا درآمدم جان سرم به جان تو
شکل طبیب عشق تو آمد و داد شربتی		خوردم از آن و هر نفس من بترم به جان تو
نور دو چشم و نور مه چون برسد یکی شود		تو چو مهی به جان من من بصرم به جان تو
هر چه که در نظر بود بسته بود عمارتش		آه که چنین خراب من از نظرم به جان تو
در تبریز شمس دین هست بلندتر شجر		شاد و به برگ و بانوا زان شجرم به جان تو

سنگ شکاف می‌کند در هوس لقای تو		جان پر و بال می‌زند در طرب هوای تو
آتش آب می‌شود عقل خراب می‌شود		دشمن خواب می‌شود دیده من برای تو
جامه صبر می‌درد عقل ز خویش می‌رود		مردم و سنگ می‌خورد عشق چو اژدهای تو
بند مکن رونده را گریه مکن تو خنده را		جور مکن که بنده را نیست کسی به جای تو
آب تو چون به جو رود کی سخنم نکو رود		گاه دمم فرودرد از سبب حیای تو
چیست غذای عشق تو این جگر کباب تو		چیست دل خراب من کارگه وفای تو
خابیه جوش می‌کند کیست که نوش می‌کند		چنگ خروش می‌کند در صفت و ثنای تو
عشق درآمد از درم دست نهاد بر سرم		دید مرا که بی‌توام گفت مرا که وای تو
دیدم صعب منزلی درهم و سخت مشکلی		رفتم و مانده‌ام دلی کشته به دست و پای تو

من که ستیزه روترم در طلب لقای تو		بدهم جان بی‌وفا از جهت وفای تو
در دل من نهاده‌ای آنچ دلم گشاده‌ای		از دو هزار یک بود آنچ کنم به جای تو
گلشکر مقویم هست سپاس و شکر تو		کحل عزیزیم بود سرمه خاک پای تو
سبزه نرویدی اگر چاشنیش ندادیی		چرخ نگرددی اگر نشنودی صلای تو
هست جهاز گلبنان حله سرخ و سبز تو		هست امید شب روان یقظت روزهای تو
من ز لقای مردمان جانب که گریزمی		گر نبدی لقایشان آینه لقای تو
بخت نداشت دهریی منکر گشت بعث را		ور نه بقاش بخشدی موهبت بقای تو
پر ز جهاد و نامیه عالم همچو کاهدان		کی برسیدی از عدم جز که به کهربای تو
در دل خاک از کجا های بدی و هو بدی		گر نه پیاپی آمدی دعوت های های تو
هم به خود آید آن کرم کیست که جذب او کند		هست خود آمدن دلا عاطفت خدای تو
گوید ذره ذره را چند پریم بر هوا		هست هوا و ذره هم دستخوش هوای تو
گردد صدصفت هوا ز اول روز تا به شب		چرخ زنان به هر صفت رقص کنان برای تو
رقص هوا ندیده‌ای رقص درخت‌ها نگر		یا سوی رقص جان نگر پیش و پس خدای تو
بس کن تا که هر یکی سوی حدیث خود رود		نبود طبع‌ها همه عاشق مقتضای تو

باده چو هست ای صنم بازمگیر و نی مگو		عرضه مکن دو دست تی پر کن زود آن سبو
ای طربون غم شکن سنگ بر این سبو مزن		از در حق به یک سبو کم نشده‌ست آب جو
زان قدحی که ساحران جان به فدا شدند از آن		چون کف موسی نبی بزم نهاد و کرد طو
فاش بیا و فاش ده باده عشق فاش به		عید شده‌ست و عام را گر رمضان است باش گو
رغم سپید ماخ را رقص درآر شاخ را		و آن کرم فراخ را بازگشای تو به تو
مهره که درربوده‌ای بر کف دست نه دمی		و آن گروی که برده‌ای بار دوم ز ما مجو
مرده به مرگ پار من زنده شده ز یار من		چند خزیده در کفن زنده از آن مسیح خو
منکر حشر روز دین ژاژ مخا بیا ببین		رسته چو سبزه از زمین سروقدان باغ هو
خامش کرده جملگان ناطق غیب بی‌زبان		خطبه بخوانده بر جهان بی‌نغمات و گفت و گو

ندیدم در جهان کس را که تا سر پر نبوده‌ست او		همه جوشان و پرآتش کمین اندر بهانه جو
همه از عشق بررسته جگرها خسته لب بسته		ولی در گلشن جانشان شقایق‌های تو بر تو
حقایق‌های نیک و بد به شیر خفته می‌ماند		که عالم را زند برهم چو دستی برنهی بر او
بسی خورشید افلاکی نهان در جسم هر خاکی		بسی شیران غرنده نهان در صورت آهو
به مثل خلقت مردم نزاد از خاک و از انجم		وگر چه زاد بس نادر از این داماد و کدبانو
ضمیرت بس محل دارد قدم فوق زحل دارد		اگر چه اندر آب و گل فروشد پاش تا زانو
روان گشته‌ست از بالا زلال لطف تا این جا		که ای جان گل آلوده از این گل خویش را واشو
نمی‌بینی تو این زمزم فروتر می‌روی هر دم		اگر ایوبی و محرم به زیر پای جو دارو
چو شستن گیرد او خود را رباید آب جو او را		چو سیبش می‌برد غلطان به باغ خرم بی‌سو
به سیبستان رسد سیبش رهد از سنگ آسیبش		نبیند اندر آن گلشن به جز آسیب شفتالو
دل ویس و دل رامین ببیند جنت وحدت		گل سرخ و گل خیری نشیند مست رو با رو
از آن سو در کف حوری شراب صاف انگوری		از این سو کرده رو بانو به خنده سوی روبانو
در آن باغ خوش اعلوفه سپی پوشان چو اشکوفه		که رستیم از سیه کاری ز مازو رفت آن ما زو
بصیرت‌ها گشاده هر نظر حیران در آن منظر		دهان پرقند و پرشکر تو خود باقیش را برگو

اگر نه عاشق اویم چه می‌پویم به کوی او		وگر نه تشنه اویم چه می‌جویم به جوی او
بر این مجنون چه می‌بندم مگر بر خویش می‌خندم		که او زنجیر نپذیرد مگر زنجیر موی او
ببر عقلم ببر هوشم که چون پنبه‌ست در گوشم		چو گوشم رست از این پنبه درآید های هوی او
همی‌گوید دل زارم که با خود عهدها دارم		نیاشامم شراب خوش مگر خون عدوی او
دلم را می‌کند پرخون سرم را پرمی و افیون		دل من شد تغار او سر من شد کدوی او
چه باشد ماه یا زهره چو او بگشود آن چهره		چه دارد قند یا حلوا ز شیرینی خوی او
مرا گوید چرا زاری ز ذوق آن شکرباری		مرا گوید چرا زردی ز لاله ستان روی او
مرا هر دم برانگیزی به سوی شمس تبریزی		بگو در گوش من ای دل چه می‌تازی به سوی او

دگرباره بشوریدم بدان سانم به جان تو		که هر بندی که بربندی بدرانم به جان تو
من آن دیوانه بندم که دیوان را همی‌بندم		زبان مرغ می‌دانم سلیمانم به جان تو
نخواهم عمر فانی را تویی عمر عزیز من		نخواهم جان پرغم را تویی جانم به جان تو
چو تو پنهان شوی از من همه تاریکی و کفرم		چو تو پیدا شوی بر من مسلمانم به جان تو
گر آبی خوردم از کوزه خیال تو در او دیدم		وگر یک دم زدم بی‌تو پشیمانم به جان تو
اگر بی‌تو بر افلاکم چو ابر تیره غمناکم		وگر بی‌تو به گلزارم به زندانم به جان تو
سماع گوش من نامت سماع هوش من جامت		عمارت کن مرا آخر که ویرانم به جان تو
درون صومعه و مسجد تویی مقصودم ای مرشد		به هر سو رو بگردانی بگردانم به جان تو
سخن با عشق می‌گویم که او شیر و من آهویم		چه آهویم که شیران را نگهبانم به جان تو
ایا منکر درون جان مکن انکارها پنهان		که سر سرنبشتت را فروخوانم به جان تو
چه خویشی کرد آن بی‌چون عجب با این دل پرخون		که ببریده‌ست آن خویشی ز خویشانم به جان تو
تو عید جان قربانی و پیشت عاشقان قربان		بکش در مطبخ خویشم که قربانم به جان تو
ز عشق شمس تبریزی ز بیداری و شبخیزی		مثال ذره گردان پریشانم به جان تو

چو شیرینتر نمود ای جان مها شور و بلای تو		بهشتم جان شیرین را که می‌سوزد برای تو
روان از تو خجل باشد دلم را پا به گل باشد		مرا چه جای دل باشد چو دل گشته‌ست جای تو
تو خورشیدی و دل در چه بتاب از چه به دل گه گه		که می‌کاهد چو ماه ای مه به عشق جان فزای تو
ز خود مسم به تو زرم به خود سنگم به تو درم		کمر بستم به عشق اندر به اومید قبای تو
گرفتم عشق را در بر کله بنهاده‌ام از سر		منم محتاج و می‌گویم ز بی‌خویشی دعای تو
دلا از حد خود مگذر برون کن باد را از سر		به خاک کوی او بنگر ببین صد خونبهای تو
اگر ریزم وگر رویم چه محتاج تو مه رویم		چو برگ کاه می‌پرم به عشق کهربای تو
ایا تبریز خوش جایم ز شمس الدین به هیهایم		زنم لبیک و می‌آیم بدان کعبه لقای تو

اگر بگذشت روز ای جان به شب مهمان مستان شو		بر خویشان و بی‌خویشان شبی تا روز مهمان شو
مرو ای یوسف خوبان ز پیش چشم یعقوبان		شب قدری کن این شب را چراغ بیت احزان شو
اگر دوریم رحمت شو وگر عوریم خلعت شو		وگر ضعفیم صحت شو وگر دردیم درمان شو
اگر کفریم ایمان شو وگر جرمیم غفران شو		وگر عوریم احسان شو بهشتی باش و رضوان شو
برای پاسبانی را بکوب آن طبل جانی را		برای دیورانی را شهب انداز شیطان شو
تو بحری و جهان ماهی به گاهی چیست و بی‌گاهی		حیات ماهیان خواهی بر ایشان آب حیوان شو
شب تیره چه خوش باشد که مه مهمان ما باشد		برای شب روان جان برآ ای ماه تابان شو
خمش کن ای دل مضطر مگو دیگر ز خیر و شر		چو پیش او است سر مظهر دهان بربند و پنهان شو

فقیر است او فقیر است او فقیر ابن الفقیر است او		خبیر است او خبیر است او خبیر ابن الخبیر است او
لطیف است او لطیف است او لطیف ابن اللطیف است او		امیر است او امیر است او امیر ملک گیر است او
پناه است او پناه است او پناه هر گناه است او		چراغ است او چراغ است او چراغ بی‌نظیر است او
سکون است او سکون است او سکون هر جنون است او		جهان است او جهان است او جهان شهد و شیر است او
چو گفتی سر خود با او بگفتی با همه عالم		وگر پنهان کنی می‌دان که دانای ضمیر است او
وگر ردت کنند این‌ها بنگذارد تو را تنها		درآ در ظل این دولت که شاه ناگریز است او
به سوی خرمن او رو که سرسبزت کند ای جان		به زیر دامن او رو که دفع تیغ و تیر است او
هر آنچ او بفرماید سمعنا و اطعنا گو		ز هر چیزی که می‌ترسی مجیر است او مجیر است او
اگر کفر و گنه باشد وگر دیو سیه باشد		چو زد بر آفتاب او یکی بدر منیر است او
سخن با عشق می‌گویم سبق از عشق می‌گیرم		به پیش او کشم جان را که بس اندک پذیر است او
بتی دارد در این پرده بتی زیبا ولی مرده		مکش اندر برش چندین که سرد و زمهریر است او
دو دست و پا حنی کرده دو صد مکر و مری کرده		جوان پیداست در چادر ولیکن سخت پیر است او
اگر او شیر نر بودی غذای او جگر بودی		ولیکن یوز را ماند که جویای پنیر است او
ندارد فر سلطانی نشاید هم به دربانی		که اندر عشق تتماجی برهنه همچو سیر است او
اگر در تیر او باشی دوتا همچون کمان گردی		از او شیری کجا آید ز خرگوشی اسیر است او
دلم جوشید و می‌خواهد که صد چشمه روان گردد		ببست او راه آب من به ره بستن نکیر است او

دگرباره بشوریدم بدان سانم به جان تو		که هر بندی که بربندی بدرانم به جان تو
چو چرخم من چو ماهم من چو شمعم من ز تاب تو		همه عقلم همه عشقم همه جانم به جان تو
نشاط من ز کار تو خمار من ز خار تو		به هر سو رو بگردانی بگردانم به جان تو
غلط گفتم غلط گفتن در این حالت عجب نبود		که این دم جام را از می نمی‌دانم به جان تو
من آن دیوانه بندم که دیوان را همی‌بندم		من دیوانه دیوان را سلیمانم به جان تو
به غیر عشق هر صورت که آن سر برزند از دل		ز صحن دل همین ساعت برون رانم به جان تو
بیا ای او که رفتی تو که چیزی کو رود آید		نه تو آنی به جان من نه من آنم به جان تو
ایا منکر درون جان مکن انکارها پنهان		که سر سرنوشتت را فروخوانم به جان تو
ز عشق شمس تبریزی ز بیداری و شبخیزی		مثال ذره‌ای گردان پریشانم به جان تو

دل آتش پذیر از توست برق و سنگ و آهن تو		مرا سیران کجا باشد مرا تحویل و رفتن تو
بدیدم بی‌تو من خود را تو دیدی بیخودم هم تو		به زیر خاک دررفتم نرفتم من بیا من تو
اگر گویم تو می‌گویی من آن ظلمت ز خود بینم		از آن ظلمت که می‌گریم سری چون ماه برزن تو
گریبانم دریدستم ز خود دامن کشیدستم		که تا گیری گریبانم کشی از مهر دامن تو
گریبانم دریدی تو و دامانم کشیدی تو		کدامم من چه نامم من مرا جان تو مرا تن تو
پشیمانم پشیمانم پشیمان تو پشیمان تو		چو سوسن صد زبانم من زبان و نطق و سوسن تو
دو چشمم خیره در رویت گهی چوگان گهی گویت		تویی حیران تویی چوگان تویی دو چشم روشن تو
به یک اندیشه حنظل را کنی بر من چو صد شکر		به یک اندیشه شکر را کنی چون زهر دشمن تو
تویی شکر تویی حنظل تویی اندیشه مبدل		تویی مور و سلیمان تو تویی خورشید و روزن تو
بدم من کافر احول شدم توحید را اکمل		تویی احول کن کافر تویی ایمان و مؤمن تو

نمی‌گفتی مرا روزی که ما را یار غاری تو		درون باغ عشق ما درخت پایداری تو
ایا شیر خدا آخر بفرمودی به صید اندر		که خه مر آهوی ما را چو آهو خوش شکاری تو
شکفته داشتی چون گل دل و جانم دلاراما		کنونم خود نمی‌گویی کز آن گلزار خاری تو
ز نازی کز تو در سر بد تهی کرد از دماغم غم		مرا زنهار از هجرت که بس بی‌زینهاری تو
چو فتوی داد عشق تو به خون من نمی‌دانم		چه جوهردار تیغی تو چه سنگین دل نگاری تو
ایا اومید در دستم عصای موسوی بودی		ز هجران چو فرعونش کنون جان در چو ماری تو
چو از افلاک نورانی وصال شاه افتادی		چو آدم اندر این پستی در این اقلیم ناری تو
کنار وصل دربودی یکی چندی تو ای دیده		کنار از اشک پر کن تو چو از شه برکناری تو
الا ای مو سیه پوشی به هنگام طرب وآنگه		سپیدت جامه باشد چون در این غم سوگواری تو
به نظم و نثر عذر من سمر شد در جهان اکنون		که یک عذرم نپذرفتی چگونه خوش عذاری تو
تو ای جان سنگ خارایی که از آب حیات او		جدا گشتی و محرومی وآنگه برقراری تو
رمیدستی از این قالب ولیکن علقه‌ای داری		کز آن بحر کرم در گوش در شاهواری تو
در این اومید پژمرده بپژمردی چو باغ از دی		ز دی بگذر سبک برپر که نی جان بهاری تو
بخارای جهان جان که معدنگاه علم آن است		سفر کن جان باعزت که نی جان بخاری تو
مزن فال بدی زیرا به فال سعد وصل آید		مگو دورم ز شاه خود که نیک اندر جواری تو
چو دانستی که دیوانه شدی عقل است این دانش		چو می‌دانی که تو مستی پس اکنون هشیاری تو
هزاران شکر آن شه را که فرزین بند او گشتی		هزاران منت آن می را که از وی در خماری تو
همه فخر و همه دولت برای شاه می‌زیبد		چرا در قید فخری تو چرا دربند عاری تو
فراق من شده فربه ز خون تو که خورد ای دل		چرا قربان شدی ای دل چو شیشاک نزاری تو
چو سرنایی تو نه چشم از برای انتظار لب		چو آن لب را نمی‌بینی در آن پرده چه زاری تو
چو دف از ضربت هجرت چو چنبر گشت پشت من		چرا بر دست این دل هم مثال دف نداری تو
هزاران منتت بر جان ز عشق شاه شمس الدین		تو بادی ریش درکرده که یعنی حق گزاری تو
الا ای شاه تبریزم در این دریای خون ریزم		چه باشد گر چو موسی گرد از دریا برآری تو
ایا خوبی و لطف شه شمردم رمزکی از تو		شمردن از کجا تانم که بی‌حد و شماری تو

ز مکر حق مباش ایمن اگر صد بخت بینی تو		بمال این چشم‌ها را گر به پندار یقینی تو
که مکر حق چنان تند است کز وی دیده جانت		تو را عرشی نماید او و گر باشی زمینی تو
گمان خاینی می بر تو بر جان امین شکلت		که گر تو ساده دل باشی ندارد سود امینی تو
خریدی هندوی زشتی قبیحی را تو در چادر		تو ساده پوستین بر بوی زهره روی چینی تو
چو شب در خانه آوردی بدیدی روش بی‌چادر		ز رویش دیده بگرفتی ز بویش بستی بینی تو
در این بازار طراران زاهدشکل بسیارند		فریبندت اگر چه اهل و باعقل متینی تو
مگر فضل خداوند خداوندان شمس الدین		کند تنبیه جانت را کند هر دم معینی تو
ببین آن آفتابی را کش اول نیست و نی پایان		که اندر دین همی‌تابد اگر از اهل دینی تو
به سوی باغ وحدت رو کز او شادی همی‌روید		که هر جزوت شود خندان اگر در خود حزینی تو

هر شش جهتم ای جان منقوش جمال تو		در آینه درتابی چون یافت صقال تو
آیینه تو را بیند اندازه عرض خود		در آینه کی گنجد اشکال کمال تو
خورشید ز خورشیدت پرسید کیت بینم		گفتا که شوم طالع در وقت زوال تو
رهوار نتانی شد این سوی که چون ناقه		بسته‌ست تو را زانو ای عقل عقال تو
عقلی که نمی‌گنجد در هفت فلک فرش		ای عشق چرا رفت او در دام و جوال تو
این عقل یکی دانه از خرمن عشق آمد		شد بسته آن دانه جمله پر و بال تو
در بحر حیات حق خوردی تو یکی غوطه		جان ابدی دیدی جان گشت وبال تو
ملکش به چه کار آید با ملکت عشق تو		جاهش به چه کار آید با جاه و جلال تو
صد حلقه زرین بین در گوش جهان اکنون		از لطف جواب تو وز ذوق سؤال تو
خامان که زر پخته از دست تو نامدشان		شادند به جای زر با سنگ و سفال تو
صد چرخ طواف آرد بر گرد زمین تو		صد بدر سجود آرد در پیش هلال تو
با تو سگ نفس ما روباهی و مکر آرد		که شیر سجود آرد در پیش شغال تو
بی‌پای چو روز و شب اندر سفریم ای جان		چون می‌رسد از گردون هر لحظه تعال تو
تاریکی ما چه بود در حضرت نور تو		فعل بد ما چه بود با حسن فعال تو
روزیم چو سایه ما بر گرد درخت تو		شب تا به سحر نالان ایمن ز ملال تو
از شوق عتاب تو آن آدم بگزیده		از صدر جنان آمد در صف نعال تو
دریای دل از مدحت می‌غرد و می‌جوشد		لیکن لب خود بستم از شوق مقال تو

گشته‌ست طپان جانم ای جان و جهان برگو		هین سلسله درجنبان ای ساقی جان برگو
سلطان خوشان آمد و آن شاه نشان آمد		تا چند کشی گوشم ای گوش کشان برگو
سری است سمندر را ز آتش بنمی سوزد		جانی است قلندر را نادرتر از آن برگو
بنگر حشر مستان از دست بنه دستان		با رطل گران پیش آ با ضرب گران برگو
زان غمزه چون تیرش و ابروی کمان گیرش		اسرار سلحشوری با تیر و کمان برگو
برگو هله جان برگو پیش همگان برگو		و آن نکته که می‌دانی با او پنهان برگو
از جام رحیق او مست است عشیق او		پیغام عقیق او ای گوهر کان برگو
من بی‌زبر و زیرم در پنجه آن شیرم		ز احوال جهان سیرم ز احوال فلان برگو
زیر است نوای غم و اندرخور شادی بم		یک لحظه چنین برگو یک لحظه چنان برگو
خورشید معینت شد اقبال قرینت شد		مقصود یقینت شد بی‌شک و گمان برگو
چون بگذری ای عارف زین آب و گل ناشف		زان سو مثل هاتف بی‌نام و نشان برگو
در عالم جان جا کن در غیب تماشا کن		رویی به روان‌ها کن زین گرم روان برگو
من بیخود و سرمستم اینک سر خم بستم		ای شاه زبردستم بی‌کام و دهان برگو

هم آگه و هم ناگه مهمان من آمد او		دل گفت که کی آمد جان گفت مه مه رو
او آمد در خانه ما جمله چو دیوانه		اندر طلب آن مه رفته به میان کو
او نعره زنان گشته از خانه که این جایم		ما غافل از این نعره هم نعره زنان هر سو
آن بلبل مست ما بر گلشن ما نالان		چون فاخته ما پران فریادکنان کوکو
در نیم شبی جسته جمعی که چه دزد آمد		و آن دزد همی‌گوید دزد آمد و آن دزد او
آمیخته شد بانگش با بانگ همه زان سان		پیدا نشود بانگش در غلغله شان یک مو
و هو معکم یعنی با توست در این جستن		آنگه که تو می‌جویی هم در طلب او را جو
نزدیکتر است از تو با تو چه روی بیرون		چون برف گدازان شو خود را تو ز خود می‌شو
از عشق زبان روید جان را مثل سوسن		می‌دار زبان خامش از سوسن گیر این خو

چنگ خردم بگسل تاری من و تاری تو		هین نوبت دل می‌زن باری من و باری تو
در وحدت مشتاقی ما جمله یکی باشیم		اما چو به گفت آییم یاری من و یاری تو
چون احمد و بوبکریم در کنج یکی غاری		زیرا که دوی باشد غاری من و غاری تو
در عالم خارستان بسیار سفر کردم		اکنون بکش از پایم خاری من و خاری تو
سرمست بخسپ ای دل در ظل مسیح خود		آن رفت که می‌بودیم زاری من و زاری تو
من غرقه شدم در زر تو سجده کنان ای سر		بی‌کار نمی‌شاید کاری من و کاری تو
هر کس که مرا جوید در کوی تو باید جست		گر لیلی و مجنون است باری من و باری تو
دزدی که رهی می‌زد هنگام سیاست شد		اکنون بزنیم او را داری من و داری تو
خاموش که خاموشی فخری من و فخری تو		در گفتن و بی‌صبری عاری من و عاری تو

ای یار قلندردل دلتنگ چرایی تو		از جغد چه اندیشی چون جان همایی تو
بخرام چنین نازان در حلقه جانبازان		ای رفته برون از جا آخر به کجایی تو
داده‌ست ز کان تو لعل تو نشانی‌ها		آن گوهر جانی را آخر ننمایی تو
بس خوب و لطیفی تو بس چست و ظریفی تو		بس ماه لقایی تو آخر چه بلایی تو
ای از فر و زیبایی وز خوبی و رعنایی		جان حلقه به گوش تو در حلقه نیایی تو
ای بنده قمر پیشت جان بسته کمر پیشت		از بهر گشاد ما در بند قبایی تو
از دل چو ببردی غم دل گشت چو جام جم		وین جام شود تابان ای جان چو برآیی تو
هر روز برآیی تو با زیب و فر آیی تو		در مجلس سرمستان باشور و شر آیی تو
شمس الحق تبریزی ای مایه بینایی		نادیده مکن ما را چون دیده مایی تو

در خشکی ما بنگر وآن پرده تر برگو		چشم تر ما را بین ای نور بصر برگو
جمع شکران را بین در ما نگران را بین		شیرین نظران را بین هین شرح شکر برگو
امروز چنان مستی کز جوی جهان جستی		امروز اگر خواهی آن چیز دگر برگو
هر چند که استادی داد دو جهان دادی		در دست کی افتادی زان طرفه خبر برگو
از جای نجنبیده لیک از دل و از دیده		بسیار بگردیده احوال سفر برگو
در کشتی و دریایی خوش موج و مصفایی		زیری گه و بالایی ای زیر و زبر برگو
با صبر تویی محرم روسخت تویی در غم		شمشیر زبان برکش وز صبر و سپر برگو
مستی جماعت بین کرده ز قدح بالین		یا رب بفزا آمین این قصه ز سر برگو
بر هر که زد این برهان جان یابد و سیصد جان		باور نکنی این را بر چوب و حجر برگو
گفت ار سر او باشم رخسار تو بخراشم		ای عارف این را هم با او به سحر برگو
آمد دگری از ده هین دیگ دگر برنه		گر تاج گرو کردی از رهن کمر برگو
گر رافضیی باشد از داد علی در ده		ور زآنک بود سنی از عدل عمر برگو
موری چه قدر گوید از تخت سلیمانی		بگشا لب و شرحش کن اسباب ظفر برگو

آن دلبر عیار جگرخواره ما کو		آن خسرو شیرین شکرپاره ما کو
بی‌صورت او مجلس ما را نمکی نیست		آن پرنمک و پرفن و عیاره ما کو
باریک شده‌ست از غم او ماه فلک نیز		آن زهره با بهره سیاره ما کو
پربسته چو هاروتم و لب تشنه چو ماروت		آن رشک چه بابل سحاره ما کو
موسی که در این خشک بیابان به عصایی		صد چشمه روان کرد از این خاره ما کو
زین پنج حسن ظاهر و زین پنج حسن سر		ده چشمه گشاینده در این قاره ما کو
از فرقت آن دلبر دردی است در این دل		آن داروی درد دل و آن چاره ما کو
استاره روز او است چو بر می‌ندمد صبح		گویم که بدم گوید کاستاره ما کو
اندر ظلمات است خضر در طلب آب		کان عین حیات خوش فواره ما کو
جان همچو مسیحی است به گهواره قالب		آن مریم بندنده گهواره ما کو
آن عشق پر از صورت بی‌صورت عالم		هم دوز ز ما هم زه قواره ما کو
هر کنج یکی پرغم مخمور نشسته‌ست		کان ساقی دریادل خماره ما کو
آن زنده کن این در و دیوار بدن کو		و آن رونق سقف و در و درساره ما کو
لوامه و اماره بجنگند شب و روز		جنگ افکن لوامه و اماره ما کو
ما مشت گلی در کف قدرت متقلب		از غفلت خود گفته که گل کاره ما کو
شمس الحق تبریز کجا رفت و کجا نیست		و اندر پی او آن دل آواره ما کو

خزان عاشقان را نوبهار او		روان ره روان را افتخار او
همه گردن کشان شیردل را		کشیده سوی خود بی‌اختیار او
قطار شیر می‌بینم چو اشتر		به بینیشان درآورده مهار او
مهارش آنک حاجتمندشان کرد		ز خوف و حرصشان کرده نزار او
گران جانتر ز عنصرها نه خاک است		سبک کرد و ببرد از وی قرار او
از آب و آتش و از باد این خاک		سبکتر شد چو برد از وی وقار او
به خاک آن هر سه عنصر را کند صید		به گردون می‌کند آهو شکار او
یکی کاهل نخواهد رست از وی		که یک یک را کند دربند کار او
ز خاک تیره کاهلتر نباشی		به زیر دم او بنهاد خار او
عصا زد بر سر دریا که برجه		برآورد از دل دریا غبار او
عصا را گفت بگذار این عصایی		همی‌پیچد بر خود همچو مار او
برآرد مطبخ معده بخاری		بسازد جان و حسی زان بخار او
ز تف دل دگر جانی بسازد		که تا دارد از آن جان ننگ و عار او
زهی غیرت که بر خود دارد آن شه		که سلطان هم وی است و پرده دار او
زهی عشقی که دارد بر کفی خاک		که گاهش گل کند گه لاله زار او
کند با او به هر دم یک صفت یار		ز جمله بسکلد در اضطرار او
که تا داند که آن‌ها بی‌وفااند		بداند قدر این بگزیده یار او
عجایب یار غاری گردد او را		که یار او باشد و هم یار غار او
زبان بربند و بگشا چشم عبرت		که بگشاده‌ست راه اعتبار او

تو کمترخواره‌ای هشیار می‌رو		میان کژروان رهوار می‌رو
تو آن خنبی که من دیدم ندیدی		مرا خنبک مزن ای یار می‌رو
ز بازار جهان بیزار گشتم		تو دلالی سوی بازار می‌رو
چو من ایزار پا دستار کردم		تو پا بردار و با دستار می‌رو
مرا تا وقت مردن کار این است		تو را کار است سوی کار می‌رو
مرا آن رند بشکسته‌ست توبه		تو مرد صایمی ناهار می‌رو
شنیدی فضل شمس الدین تبریز		نداری دیده در اقرار می‌رو

تو جام عشق را بستان و می‌رو		همان معشوق را می‌دان و می‌رو
شرابی باش بی‌خاشاک صورت		لطیف و صاف همچون جان و می‌رو
یکی دیدار او صد جان به ارزد		بده جان و بخر ارزان و می‌رو
چو دیدی آن چنان سیمین بری را		بده سیم و بنه همیان و می‌رو
اگر عالم شود گریان تو را چه		نظر کن در مه خندان و می‌رو
اگر گویند رزاقی و خالی		بگو هستم دو صد چندان و می‌رو
کلوخی بر لب خود مال با خلق		شکر را گیر در دندان و می‌رو
بگو آن مه مرا باقی شما را		نه سر خواهیم و نی سامان و می‌رو
کیست آن مه خداوند شمس تبریز		درآ در ظل آن سلطان و می‌رو

از این پستی به سوی آسمان شو		روانت شاد بادا خوش روان شو
ز شهر پرتب و لرزه بجستی		به شادی ساکن دارالامان شو
اگر شد نقش تن نقاش را باش		وگر ویران شد این تن جمله جان شو
وگر روی از اجل شد زعفرانی		مقیم لاله زار و ارغوان شو
وگر درهای راحت بر تو بستند		بیا از راه بام و نردبان شو
وگر تنها شدی از یار و اصحاب		به یاری خدا صاحب قران شو
وگر از آب و از نان دور ماندی		چو نان شو قوت جان‌ها و چنان شو

دل و جان را طربگاه و مقام او		شراب خم بی‌چون را قوام او
همه عالم دهان خشکند و تشنه		غذای جمله را داده تمام او
غذاها هم غذا جویند از وی		که گندم را دهد آب از غمام او
عدم چون اژدهای فتنه جویان		ببسته فتنه را حلق و مسام او
سزای صد عتاب و صد عذابیم		کشیده از سزای ما لگام او
ز حلم او جهان گستاخ گشته		که گویی ما شهانیم و غلام او
برای مغز مخموران عشقش		بجوشیده به دست خود مدام او
کشیده گوش هشیاران به مستی		زهی اقبال و بخت مستدام او
پیمبر را چو پرده کرده در پیش		پس آن پرده می‌گوید پیام او
نکرده بندگان او را سلامی		بر ایشان کرده از اول سلام او
چه باشد گر شبی را زنده داری		به عشق او که آرد صبح و شام او
وگر خامی‌کنی غافل بخسپی		بنگذارد تو را ای دوست خام او
ز خردی تا کنون بس جا بخفتی		کشانیدت ز پستی تا به بام او
ز خاکی تا به چالاکی کشیدت		بدادت دانش و ناموس و نام او
مقامات نوت خواهد نمودن		که تا خاصت کند ز انعام عام او
به خردی هم ز مکتب می‌جهیدی		چه نرمت کرد و پابرجا و رام او
به خاکی و نباتی و به نطفه		ستیزیدی درآوردت به دام او
ز چندین ره به مهمانیت آورد		نیاوردت برای انتقام او
به وقت درد می‌دانی که او او است		به خاکی می‌دهد اویی به وام او
همه اویان چو خاشاکی نمایند		چو بوی خود فرستد در مشام او
سخن‌ها بانگ زنبوران نماید		چو اندر گوش ما گوید کلام او
نماید چرخ بیت العنکبوتی		چو بنماید مقام بی‌مقام او
همه عالم گرفته‌ست آفتابی		زهی کوری که می‌گوید کدام او
چو درماند نگوید او جز او را		چو بجهد هر خسی را کرده نام او
شکنجه بایدش زیرا که دزد است		مقر ناید به نرمی‌و به کام او
تو باری دزد خود را سیخ می‌زن		چو می‌دانی که دزدیده‌ست جام او
به یاری‌های شمس الدین تبریز		شود بس مستخف و مستهام او
خمش از پارسی تازی بگویم		فؤاد ما تسلیه المدام

به پیشت نام جان گویم زهی رو		حدیث گلستان گویم زهی رو
تو این جا حاضر و شرمم نباشد		که از حسن بتان گویم زهی رو
بهار و صد بهار از تو خجل شد		من افسانه خزان گویم زهی رو
تو شاهنشاه صد جان و جهانی		من از جان و جهان گویم زهی رو
حدیثت در دهان جان نگنجد		حدیثت از زبان گویم زهی رو
جهان گم گشت و ماهت آشکارا		چنین مه را نهان گویم زهی رو
همه عالم ز نورت لعل در لعل		به پیش تو ز کان گویم زهی رو
ز تو دل‌ها پر از نور یقین است		یقین را از گمان گویم زهی رو
چو خورشید جمالت بر زمین تافت		ز ماه و اختران گویم زهی رو
چو لطف شمس تبریزی ز حد رفت		من از وی گر فغان گویم زهی رو

به پیشت نام جان گویم زهی رو		حدیث گلستان گویم زهی رو
تو این جا حاضر و شرمم نباشد		که از حسن بتان گویم زهی رو
چو شاه بی‌نشان عالم بیاراست		من از شکل و نشان گویم زهی رو
چو نور لامکان آفاق بگرفت		من از جا و مکان گویم زهی رو
به پیش این دکان که کان شادی است		من از سود و زیان گویم زهی رو
به پیش این چنین دانای اسرار		کژی در دل نهان گویم زهی رو
چو استاره و جهان شد محو خورشید		فسانه این جهان گویم زهی رو
اوان قاب قوسین است و ادنی		حدیث خرکمان گویم زهی رو
از آن جان که روان شد سوی جانان		بر هر بی‌روان گویم زهی رو
حدیثی را که جان هم نیست محرم		من از راه دهان گویم زهی رو
چو شاهنشاه صد جان و جهانی		من از جان و جهان گویم زهی رو

بیا ای رونق گلزار از این سو		از آن شکر یکی قنطار از این سو
یکی بوسه قضاگردان جانت		از آن دو لعل شکربار از این سو
از آن روزن فروکن سر چو مهتاب		وزان گلشن یکی گلزار از این سو
کباب و می از این سو دود از آن سو		درخت خار از آن سو یار از این سو
تعب تن راست لایق راح دل را		منه رنج تن سگسار از این سو
سلیمانا سوی بلقیس بگذر		که آمد هدهد طیار از این سو
به منقارش یکی پرنور نامه		نموده صد هزار اسرار از این سو
مخور تنها که تنها خوش نباشد		یکی ساغر از آن خمار از این سو
بدن تنهاخور آمد روح مؤثر		که جان هدیه کند ایثار از این سو
سقاهم می‌دهد ساغر پیاپی		به تو ای ساقی ابرار از این سو
به هر دو دست گیرش تا نریزی		قدح پر است هین هشدار از این سو
بیا که خرقه‌ها جمله گرو شد		ز تو ای شاه خوش دستار از این سو
برهنه شو ز حرف و بحر در رو		چو بانگ بحر دان گفتار از این سو

چو بگشادم نظر از شیوه تو		بشد کارم چو زر از شیوه تو
تویی خورشید و من چون میوه خام		به هر دم پخته‌تر از شیوه تو
چو زهره می‌نوازم چنگ عشرت		شب و روز ای قمر از شیوه تو
به هر دم صد هزار اجزای مرده		شود چون جانور از شیوه تو
چرا ازرق قبای چرخ گردون		چنین بندد کمر از شیوه تو
چرا روی شفق سرخ است هر شام		به خونابه جگر از شیوه تو
ز شیوه ماهت استاره همی‌جست		گرفتم من بصر از شیوه تو
به خوبی همچو تو خود این محال است		چنان خوبی به سر از شیوه تو
ز انبوهی نباشد جان سوزن		ز عاشق وین حشر از شیوه تو
عجب چون آمد اندر عالم عشق		هزاران شور و شر از شیوه تو
اگر نه پرده آویزی به هر دم		بدرد این بشر از شیوه تو
اگر غفلت نباشد جمله عالم		شود زیر و زبر از شیوه تو
چرایم شمس تبریزی چو شیدا		به گرد بام و در از شیوه تو

خداوندا چو تو صاحب قران کو		برابر با مکان تو مکان کو
زمان محتاج و مسکین تو باشد		تو را حاجت به دوران و زمان کو
کسی کو گفت دیدم شمس دین را		سؤالش کن که راه آسمان کو
در آن دریا مرو بی‌امر دریا		نمی‌ترسی برای تو ضمان کو
مگر بی‌قصد افتی کو کریم است		خطاکن را ز عفو او غمان کو
چو سجده کرد آیینه مر او را		بر آن آیینه زنگار گمان کو
همو تیر است همو اسپر همو قوس		چه گفتم آن طرف تیر و کمان کو
هر آن جسمی که از لطفش نظر یافت		نظیرش در ولایت‌های جان کو
بجز از روی عجز و فقر و تسلیم		ببرده سر از او از انس و جان کو
ز غیرت حق شد حارس و گر نی		مر او را از کی بیم است پاسبان کو
به پیشانی جانا داغ مهرش		کسی بی‌داغ مهرش در قران کو
به نوبتگاه او بین صف کشیده		به خدمت گر همی‌جویی مهان کو
نباشد خنده جز از زعفرانش		بجز از عشق رویش شادمان کو
بجز از هجر آن مخدوم جانی		دل و جان را به عالم اندهان کو
خداوند شمس دین از بهر الله		که لایق در ثنای او دهان کو
زبان و جان من با وصل او رفت		به شرح خاک تبریزم زبان کو
همه کان هست محتاج خریدار		بدان حد بی‌نیازی هیچ کان کو

گران جانی مکن ای یار برگو		از آن زلف و از آن رخسار برگو
ز باغ جان دو سه گلدسته بربند		حکایت‌های آن گلزار برگو
ز حسنش گفتنی بسیار داری		ملولی گوشه نه بسیار برگو
ز یاد دوست شیرینتر چه کار است		هلا منشین چنین بی‌کار برگو
چه گفتی دی که جوشیده‌ست خونم		بیا امروز دیگربار برگو
ز یاد عالم غدار بگذر		ز لطف عالم الاسرار برگو
ز لاف فتنه تاتار کم کن		ز ناف آهوی تاتار برگو
ز عشق حسن شمس الدین تبریز		میان عاشقان آثار برگو

در این رقص و در این های و در این هو		میان ماست گردان میر مه رو
اگر چه روی می‌دزدد ز مردم		کجا پنهان شود آن روی نیکو
چو چشمت بست آن جادوی استاد		درآ در آب جو و آب می‌جو
تو گویی کو و کو او نیز سر را		به هر سو می‌کند یعنی که کو کو
ز کوی عشق می‌آید ندایی		رها کن کو و کو دررو در این کو
برو دامان خاقان گیر محکم		چو او باشد چه اندیشی ز باجو
برو پهلوی قصرش خانه‌ای گیر		که تا ایمن شوی از درد پهلو
گریزان درد و دارو در پی تو		زهی لطف و زهی احسان و دارو
سیه کاری و تلخی را رها کن		بر ما زو بیا غلطان چو مازو
از او یابد طرب هم مست و هم می		از او گیرد نمک هم رو و هم خو
از او اندیش و گفتن را رها کن		لطیف اندیش باشد مرد کم گو

بازم صنما چه می‌فریبی تو		بازم به دغا چه می‌فریبی تو
هر لحظه بخوانیم کریمانه		ای دوست مرا چه می‌فریبی تو
عمری تو و عمر بی‌وفا باشد		ما را به وفا چه می‌فریبی تو
دل سیر نمی‌شود به جیحون‌ها		ما را به سقا چه می‌فریبی تو
تاریک شده‌ست چشم بی‌ماهت		ما را به عصا چه می‌فریبی تو
ای دوست دعا وظیفه بنده‌ست		ما را به دعا چه می‌فریبی تو
آن را که مثال امن دادی دی		با خوف و رجا چه می‌فریبی تو
گفتی به قضای حق رضا باید		ما را به قضا چه می‌فریبی تو
چون نیست دواپذیر این دردم		ما را به دوا چه می‌فریبی تو
تنها خوردن چو پیشه کردی خوش		ما را به صلا چه می‌فریبی تو
چون چنگ نشاط ما شکستی خرد		ما را به سه تا چه می‌فریبی تو
ما را بی ما چه می‌نوازی تو		ما را با ما چه می‌فریبی تو
ای بسته کمر به پیش تو جانم		ما را به قبا چه می‌فریبی تو
خاموش که غیر تو نمی‌خواهیم		ما را به عطا چه می‌فریبی تو

دیدی که چه کرد آن پری رو		آن ماه لقای مشتری رو
گشتند بتان همه نگونسار		در حسن خلیل آزری رو
شد کفر چو شمع‌های ایمان		کورد به سوی کافری رو
شد جمله جهان بهشت خندان		زان سرو روان عبهری رو
دارد دو هزار سحر مطلق		وای ار آرد به ساحری رو
افروخت بهار چون گل سرخ		بر رغم دل مزعفری رو
کافور نثار کرد خورشید		بر چهره شام عنبری رو
شد شیشه زرد همچو لاله		زان باده لعل احمری رو
فربه شد عشق و زفت و لمتر		بنهاد خرد به لاغری رو
بر باده لعل زد رخ من		تا چند نهد به زرگری رو
بس کن هله فتنه را مشوران		یا برگردان ز شاعری رو

ای رونق نوبهار برگو		وی شادی لاله زار برگو
بی‌غصه می فروش می‌نوش		بی‌زحمت شاخ خار برگو
ای بلبل و ای هزاردستان		برگو صفت بهار برگو
ای حلقه به گوش و عاشق گل		گوش و پس سر مخار برگو
شرح قد سرو و چهره گل		بر عرعر و بر چنار برگو
چون رفت خزان و رو نهان کرد		بر سرو رو آشکار برگو
گر پرسندت که جان رز چیست		بر برگ نظر مدار برگو
صد شیر و هزار گونه خرگوش		خواهی که کنی شکار برگو
خواهی که شود قبول عذرت		ز اشکوفه خوش عذار برگو
خواهی که بری قرار مستان		زان نرگس پرخمار برگو
امروز سر شراب داریم		ساقی شو و بر نهار برگو
مستی آمد ملولیت رفت		صد بار و هزار بار برگو
ای جام شرابدار برگرد		وی چنگ لطیف تار برگو
از بهر ثواب و رحمت حق		ای عارف حق گزار برگو
ما منتظر توایم بشتاب		بی‌زحمت انتظار برگو
تشنیع مزن که صله‌ای نیست		نک آوردم نثار برگو

ای عارف خوش کلام برگو		ای فخر همه کرام برگو
هر ممتحنی ز دست رفته		بر دست گرفت جام برگو
قایم شو و مات کن خرد را		وز باده باقوام برگو
تا روح شویم جمله می ده		تا خواجه شود غلام برگو
قانع نشوم به نور روزن		بشکاف حجاب بام برگو
بپذیر مدام خوش ز ساقی		چون مست شدی مدام برگو
آن جام چو زر پخته بستان		زان سوختگان خام برگو
مبدل شد و خوش حطام دنیا		چون رستی از این حطام برگو
لب بستم ای بت شکرلب		بی‌واسطه و پیام برگو

ای صید رخ تو شیر و آهو		پنهان ز کجا شود چنان رو
چندانک توانیش تو می‌پوش		می‌بند نقاب توی بر تو
در روزن سینه‌ها بتابید		خورشید ز مطلع ترازو
اندر عدم و وجود افکند		صد غلغله عشق که تعالوا
ای قند دو لعل تو خردسوز		وی تیر دو چشم تو جگرجو
سی بیت دگر بخواست گفتن		مستیش کشید گوش از آن سو
سی بیت فروختم به یک بیت		بیتی که گشاده شد در آن کو

آن وعده که کرده‌ای مرا کو		این جا منم و تو وانما کو
با جمله پلاس خوش نباشد		آن عهد پلاس را وفا کو
لب بسته چو بوبک ربابی		آن داد و گشاد و آن عطا کو
ای وعده تو چو صبح صادق		آن شمع و چراغ و آن ضیا کو
تا چند ز ناسزا و دشنام		آن دلداری و آن سزا کو
خیزید به سوی من کشیدش		ای طایفه یاری شما کو
ای سنگ دلان جواب گویید		کان کان عقیق و کیمیا کو
یا سحر نمود و چشم ما بست		آن ساحر و آن گره گشا کو
یا پر بگشاد و در هوا رفت		ای مرغ ضمیر آن هوا کو
والله که نرفت و رفتنی نیست		ماییم ز خویش رفته ما کو
ماکو به همان طرف که انداخت		ای در کف صنع ما چو ماکو
هین مشک سخن بنه به جو رو		می‌خواندت آب کان سقا کو

خوش خرامان می‌روی ای جان جان بی‌من مرو		ای حیات دوستان در بوستان بی‌من مرو
ای فلک بی‌من مگرد و ای قمر بی‌من متاب		ای زمین بی‌من مروی و ای زمان بی‌من مرو
این جهان با تو خوش است و آن جهان با تو خوش است		این جهان بی‌من مباش و آن جهان بی‌من مرو
ای عیان بی‌من مدان و ای زبان بی‌من مخوان		ای نظر بی‌من مبین و ای روان بی‌من مرو
شب ز نور ماه روی خویش را بیند سپید		من شبم تو ماه من بر آسمان بی‌من مرو
خار ایمن گشت ز آتش در پناه لطف گل		تو گلی من خار تو در گلستان بی‌من مرو
در خم چوگانت می‌تازم چو چشمت با من است		همچنین در من نگر بی‌من مران بی‌من مرو
چون حریف شاه باشی ای طرب بی‌من منوش		چون به بام شه روی ای پاسبان بی‌من مرو
وای آن کس کو در این ره بی‌نشان تو رود		چو نشان من تویی ای بی‌نشان بی‌من مرو
وای آن کو اندر این ره می‌رود بی‌دانشی		دانش راهم تویی ای راه دان بی‌من مرو
دیگرانت عشق می‌خوانند و من سلطان عشق		ای تو بالاتر ز وهم این و آن بی‌من مرو

از حلاوت‌ها که هست از خشم و از دشنام او		می‌ستیزم هر شبی با چشم خون آشام او
دام‌های عشق او گر پر و بالم بسکلد		طوطی جان نسکلد از شکر و بادام او
چند پرسی مر مرا از وحشت و شب‌های هجر		شب کجا ماند بگو در دولت ایام او
خون ما را رنگ خون و فعل می‌آمد از آنک		خون‌ها می می‌شود چون می‌رود در جام او
وعده‌های خام او در مغز جان جوشان شده		عاشقان پخته بین از وعده‌های خام او
خسروان بر تخت دولت بین که حسرت می‌خورند		در لقای عاشقان کشته بدنام او
آن سگان کوی او شاهان شیران گشته‌اند		کان چنان آهوی فتنه دیده شد بر بام او
الله الله تو مپرس از باخودان اوصاف می		تو ببین در چشم مستان لطف‌های عام او
دست بر رگ‌های مستان نه دلا تا پی بری		از دهان آلودگان زان باده خودکام او
شمس تبریزی که گامش بر سر ارواح بود		پا منه تو سر بنه بر جایگاه گام او

ای خراب اسرارم از اسرار تو اسرار تو		نقش‌هایی دیدم از گلزار تو گلزار تو
کشته عشق توام ور ز آنک تو منکر شوی		خط‌هایی دارم از اقرار تو اقرار تو
می‌گدازم می‌گدازم هر زمان همچون شکر		از شکرها رسته از گفتار تو گفتار تو
شب همه خلقان بخفته چشم من بیدار و باز		همچو بخت و طالع بیدار تو بیدار تو
چند گویی مر مرا کز کار چون کاهل شدی		راست گویی ای صنم از کار تو از کار تو
ای طبیب عاشقان این جمله بیماریم		هست زان دو نرگس بیمار تو بیمار تو
ای دم هشیاریم بی‌هوش هشیاری تو		ای دم بی‌هوشیم هشیار تو هشیار تو
چشمه‌ها بر دل بجوشد هر دم از دریای تو		چشم دل پرک زن انوار تو انوار تو
شمس تبریزی که عالم اندک اندک بود		از عطا و بخشش بسیار تو بسیار تو

جمله خشم از کبر خیزد از تکبر پاک شو		گر نخواهی کبر را رو بی‌تکبر خاک شو
خشم هرگز برنخیزد جز ز کبر و ما و من		هر دو را چون نردبان زیر آر و بر افلاک شو
هر کجا تو خشم دیدی کبر را در خشم جو		گر خوشی با این دو مارت خود برو ضحاک شو
گر ز کبر و خشم بیزاری برو کنجی بخست		ور ز کبر و خشم دلشادی برو غمناک شو
خشم سگساران رها کن خشم از شیران ببین		خشم از شیران چو دیدی سر بنه شیشاک شو
لقمه شیرین که از وی خشم انگیزان مخور		لقمه از لولاک گیر و بنده لولاک شو
رو تو قصاب هوا شو کبر و کین را خون بریز		چند باشی خفته زیر این دو سگ چالاک شو

ای سنایی عاشقان را درد باید درد کو		بار جور نیکوان را مرد باید مرد کو
بار جور نیکوان از دی و فردا برتر است		وانما جان کسی از دی و فردا فرد کو
ور خیال آید تو را کز دی و فردا برتری		برتری را کار و بار و ملک و بردابرد کو
در میان هفت دریا دامن تو خشک کو		در میان هفت دوزخ عنصر تو سرد کو
این نداری خود ولیکن گر تو این را طالبی		آه سرد و اشک گرم و چهره‌های زرد کو
هر نفس بوی دل آید از صراط المستقیم		تا نگویی عشق ره رو را که راه آورد کو
گرد از آن دریا برآمد گرد جسم اولیاست		تا نگویی قوم موسی را در این یم گرد کو

ای صبا بادی که داری در سر از یاری بگو		گر نگویی با کسی با عاشقان باری بگو
قصه کن در گوش ما گر دیگران محرم نیند		با دل پرخون ما پیغام دلداری بگو
آن مسیح حسن را دانم که می‌دانی کجاست		با کسی کز عشق دارد بسته زناری بگو
بانگ برزن عاشقی را کو به گل مشغول شد		گو که شرمت باد از آن رخ ترک گلزاری بگو
ای صبا خوش آمدی چون بازگردی سوی دوست		حال من دزدیده اندر گوش عیاری بگو
سوسنی با صد زبان گر حال من با او بگفت		تو چو نرگس بی‌زبان از چشم اسراری بگو
با چنان غیرت که جان دارد بگفتم پیش خلق		شمس تبریزی بگویم گفت جان آری بگو

در گذر آمد خیالش گفت جان این است او		پادشاه شهرهای لامکان این است او
صد هزار انگشت‌ها اندر اشارت دیده شد		سوی او از نور جان‌ها کای فلان این است او
چون زمین سرسبز گشت از عکس آن گلزار او		نعره‌ها آمد به گوشم ز آسمان این است او
هین سبکتر دست درزن در عنان مرکبش		پیش از آن کو برکشاند آن عنان این است او
جمله نور حق گرفته همچو طور این جان از او		همچو گوهر تافته از عین کان این است او
رو به ماه آورد مریخ و بگفتش هوش دار		تا نلافی تو ز خوبی هان و هان این است او
شمس تبریزی شنیدستی ببین این نور را		کز وی آمد کاسدی‌های بتان این است او

ای جهان برهم زده سودای تو سودای تو		چاشنی عمرم از حلوای تو حلوای تو
دامن گردون پر از در است و مروارید و لعل		می‌دوانند جانب دریای تو دریای تو
جان‌های عاشقان چون سیل‌ها غلطان شده		تا بریزد جمله را در پای تو در پای تو
جان‌های عاشقان چون سیل‌ها غلطان شده		می‌دوانند جانب دریای تو دریای تو
ای خمار عاشقان از باده‌های دوش تو		وی خراب امروزم از فردای تو فردای تو
من نظر کردم به جان ساده بی‌رنگ خویش		زرد دیدم نقشش از صفرای تو صفرای تو
چون نظر کردم نکو من در صفای گوهرت		ماه رخ بنمود از سیمای تو سیمای تو
ماه خواندم من تو را بس جرم دارم زین سخن		مه کی باشد کو بود همتای تو همتای تو
این چنین گوید خداوند شمس تبریزی بنام		ای همه شهر دلم غوغای تو غوغای تو

جسم و جان با خود نخواهم خانه خمار کو		لایق این کفر نادر در جهان زنار کو
هر زمان چون مست گردد از نسیم خمر جان		تا در خمخانه می‌تازد ولیکن بار کو
سوی بی‌گوشی سماع چنگ می‌آید ولیک		چنگ جانان است آن را چوب یا اوتار کو
چونک او بی‌تن شود پس خلعت جان آورند		کاندر او دستان حایک یا که پود و تار کو
کبر عاشق بوی کن کان خود به معنی خاکیی است		در چنان دریا تکبر یا که ننگ و عار کو
چون مشامت برگشاید آیدت از غار عشق		طرفه بویی پس دوی هر سو که آخر غار کو
رنگ بی‌رنگی است از رخسار عاشق آن صفا		آن وفا و آن صفا و لطف خوش رخسار کو
آمدت مژده ز عمر سرمدی پس حمد کو		کاندر آن عمرت غم امسال و یاد پار کو
صحبت ابرار و هم اشرار کان جا زحمت است		در حریم سایه آن مهتر اخیار کو
شمس حق و دین خداوند صفاهای ابد		در شعاع آفتابش ذره هشیار کو

عاشقی بر من پریشانت کنم نیکو شنو		کم عمارت کن که ویرانت کنم نیکو شنو
گر دو صد خانه کنی زنبوروار و موروار		بی‌کس و بی‌خان و بی‌مانت کنم نیکو شنو
تو بر آنک خلق مست تو شوند از مرد و زن		من بر آنک مست و حیرانت کنم نیکو شنو
چون خلیلی هیچ از آتش مترس ایمن برو		من ز آتش صد گلستانت کنم نیکو شنو
گر که قافی تو را چون آسیای تیزگرد		آورم در چرخ و گردانت کنم نیکو شنو
ور تو افلاطون و لقمانی به علم و کر و فر		من به یک دیدار نادانت کنم نیکو شنو
تو به دست من چو مرغی مرده‌ای وقت شکار		من صیادم دام مرغانت کنم نیکو شنو
بر سر گنجی چو ماری خفته‌ای ای پاسبان		همچو مار خسته پیچانت کنم نیکو شنو
ای صدف چون آمدی در بحر ما غمگین مباش		چون صدف‌ها گوهرافشانت کنم نیکو شنو
بر گلویت تیغ‌ها را دست نی و زخم نی		گر چو اسماعیل قربانت کنم نیکو شنو
دامن ما گیر اگر تردامنی تردامنی		تا چو مه از نور دامانت کنم نیکو شنو
من همایم سایه کردم بر سرت از فضل خود		تا که افریدون و سلطانت کنم نیکو شنو
هین قرائت کم کن و خاموش باش و صبر کن		تا بخوانم عین قرآنت کنم نیکو شنو

دوش خوابی دیده‌ام خود عاشقان را خواب کو		کاندرون کعبه می‌جستم که آن محراب کو
کعبه جان‌ها نه آن کعبه که چون آن جا رسی		در شب تاریک گویی شمع یا مهتاب کو
بلک بنیادش ز نوری کز شعاع جان تو		نور گیرد جمله عالم لیک جان را تاب کو
خانقاهش جمله از نور است فرشش علم و عقل		صوفیانش بی‌سر و پا غلبه قبقاب کو
تاج و تختی کاندرون داری نهان ای نیکبخت		در گمان کیقباد و سنجر و سهراب کو
در میان باغ حسنش می‌پر ای مرغ ضمیر		کایمن آباد است آن جا دام یا مضراب کو
در درون عاریت‌های تن تو بخششی است		در میان جان طلب کان بخشش وهاب کو
در صفت کردن ز دور اطناب شد گفت زمان		چون رسیدم در طناب خود کنون اطناب کو
چون برون رفتی ز گل زود آمدی در باغ دل		پس از آن سو جز سماع و جز شراب ناب کو
چون ز شورستان تن رفتی سوی بستان جان		جز گل و ریحان و لاله و چشمه‌های آب کو
چون هزاران حسن دیدی کان نبد از کالبد		پس چرا گویی جمال فاتح الابواب کو
ای فقیه از بهر لله علم عشق آموز تو		ز آنک بعد از مرگ حل و حرمت و ایجاب کو
چون به وقت رنج و محنت زود می‌یابی درش		بازگویی او کجا درگاه او را باب کو
باش تا موج وصالش دررباید مر تو را		غیب گردی پس بگویی عالم اسباب کو
ار چه خط این بوابت هوس شد در رقاع		رقعه عشقش بخوان بنمایدت بواب کو
هر کسی را نایب حق تا نگویی زینهار		در بساط قاضی آ آنگه ببین نواب کو
تا نمالی گوش خود را خلق بینی کار و بار		چون بمالی چشم خود را گویی آن را تاب کو
در خرابات حقیقت پیش مستان خراب		در چنان صافی نبینی درد و خس و انساب کو
در حساب فانیی عمرت تلف شد بی‌حساب		در صفای یار بنگر شبهت حساب کو
چون میت پردل کند در بحر دل غوطی خوری		این ترانه می‌زنی کاین بحر را پایاب کو

ای برادر عاشقی را درد باید درد کو		صابری و صادقی را مرد باید مرد کو
چند از این ذکر فسرده چند از این فکر زمن		نعره‌های آتشین و چهره‌های زرد کو
کیمیا و زر نمی‌جویم مس قابل کجاست		گرم رو را خود کی یابد نیم گرمی سرد کو

در خلاصه عشق آخر شیوه اسلام کو		در کشوف مشکلاتش صاحب اعلام کو
آهوی عرشی که او خود عاشق نافه خود است		التفات او به دانه طوف او بر دام کو
گر چه هر روزی به هجران همچو سالی می‌بود		چونک از هجران گذشتی لیل یا ایام کو
جانور را زادنش از ماده و نر وز رحم		در ولادت‌های روحانی بگو ارحام کو
ساقیا هشیار نتوان عشق را دریافتن		بوی جامت بی‌قرارم کرد آخر جام کو
هست احرامت در این حج جامه هستیت را		از سر سرت بکندن شرط این احرام کو
چونک هستی را فکندی روح اندر روح بین		جوق جوق و جمله فرد آن جایگه اجرام کو
وین همه جان‌های تشنه بحر را چون یافتند		محو گشتند اندر آن جا جز یکی علام کو
دور و نزدیک و ضیاع و شهر و اقلیم و سواد		زین سوی بحر است از آن سو شهر یا اقلام کو
آنچ این تن می‌نویسد بی‌قلم نبود یقین		آنک جان بر خود نویسد حاجت اقلام کو
هوش و عقل آدمیزادی ز سردی وی است		چونک آن می گرم کردش عقل یا احلام کو
اندر آن بی‌هوشی آری هوش دیگر لون هست		هوش بیداری کجا و رأیت احلام کو
مرغ تا اندر قفس باشد به حکم دیگری است		چون قفس بشکست و شد بر وی از آن احکام کو
با حضور عقل آثام است بر نفس از گنه		با حضور عقل عقل این نفس را آثام کو
در مساس تن به تن محتاج حمام است مرد		در مساس روح‌ها خود حاجت حمام کو
گر شوی تو رام خود رامت شود جمله جهان		گر تو رستم زاده‌ای این رخشت آخر رام کو
گر تو ترک پخته گویی خام مسکر باشدت		پس تو را در جام سر آثار و بوی خام کو
چون بخوردی بی‌قدم بخرام در دریای غیب		تو اگر مستی بیا مستانه‌ای بخرام کو
فرض لازم شد عبادت عشق را آخر بگو		فرض و ندب و واجب و تعلیم و استلزام کو
عشقبازی‌های جان و آنگهی اکراه و زور		عشق بربسته کجا و ای ولی اکرام کو
رنج بر رخسار عاشق راحت اندر جان او		رنج خود آوازه ای آن جا به جز انعام کو
خدمتی از خوف خود انعام را باشد ولیک		خدمتی از عشق را امثال کالانعام کو
یک قدم راه است گر توفیق باشد دستگیر		پس حدیث راه دور و رفتن اعوام کو
لیک سایه آن صنم باید که بر تو اوفتد		آن صنم کش مثل اندر جمله اصنام کو
آن خداوند به حق شمس الحق و دین کفو او		در همه آبا و در اجداد و در اعمام کو
درخور در یتیمش کی شود آن هفت بحر		گر نظیرش هست در ارواح یا اجسام کو
در رکاب اسپ عشقش از قبیل روحیان		جز قباد و سنجر و کاووس یا بهرام کو
دیده را از خاک تبریز ارمغان آراد باد		ز آنک جز آن خاک این خاکیش را آرام کو

ناله ای کن عاشقانه درد محرومی بگو		پارسی گو ساعتی و ساعتی رومی بگو
خواه رومی خواه تازی من نخواهم غیر تو		از جمال و از کمال و لطف مخدومی بگو
هم بسوزی هم بسازی هم بتابی در جهان		آفتابی ماهتابی آتشی مومی بگو
گر کسی گوید که آتش سرد شد باور مکن		تو چه دودی و چه عودی حی قیومی بگو
ای دل پران من تا کی از این ویران تن		گر تو بازی برپر آن جا ور تو خود بومی بگو

ای ز رویت تافته در هر زمانی نور نو		وی ز نورت نقش بسته هر زمانی حور نو
کژ نشین و راست بشنو عقل ماند یا خرد		ساقیی چون تو و هر دم باده منصور نو
کی تواند شیشه ای را ز آتشی برداشتن		یا می کهنه کی داند ساختن ز انگور نو
می‌چشان و می‌کشان روشن دلان را جوق جوق		تازه می‌کن این جهان کهنه را از شور نو
عشق عشرت پیشه ای که دولتت پاینده باد		روز روزت عید تازه هر شبانگه سور نو

طرب اندر طرب است او که در عقل شکست او		تو ببین قدرت حق را چو درآمد خوش و مست او
همه امروز چنانیم که سر از پای ندانیم		همه تا حلق درآییم و در این حلقه نشست او
چو چنین باشد محرم کی خورد غم کی خورد غم		به سبو ده می خوش دم که قدح را بشکست او
شه من باده فرستد به چه رو می‌نپرستم		هله ای مطرب برگو که زهی باده پرست او

ز من و تو شرری زاد در این دل ز چنان رو		که خطا بود از این رو و صواب است از آن رو
ز همان رو که زد آتش ز همان رو کشد آتش		ز همان روی که مردم کندم زنده همان رو
همه عشاق که مستند ز چه رو دیده ببستند		که بدانند که بی‌چشم توان دید به جان رو
نبود روی از این سو همه پشت است از این سو		که نگنجید در این حد و نه در جان و مکان رو
به یکی لحظه چریدند همه جان‌ها و پریدند		که نباید که ز نقصان شود از چشم نهان رو

تو بمال گوش بربط که عظیم کاهل است او		بشکن خمار را سر که سر همه شکست او
بنواز نغمه تر به نشاط جام احمر		صدفی است بحرپیما که در آورد به دست او
چو درآمد آن سمن بر در خانه بسته بهتر		که پریر کرد حیله ز میان ما بجست او
چه بهانه گر بت است او چه بلا و آفت است او		بگشاید و بدزدد کمر هزار مست او
شده‌ایم آتشین پا که رویم مست آن جا		تو برو نخست بنگر که کنون به خانه هست او
به کسی نظر ندارد به جز آینه بت من		که ز عکس چهره خود شده است بت پرست او
هله ساقیا بیاور سوی من شراب احمر		که سری که مست شد او ز خیال ژاژ رست او
نه غم و نه غم پرستم ز غم زمانه رستم		که حریف او شدستم که در ستم ببست او
تو اگر چه سخت مستی برسان قدح به چستی		مشکن تو شیشه گر چه دو هزار کف بخست او
قدحی رسان به جانم که برد به آسمانم		مدهم به دست فکرت که کشد به سوی پست او
تو نه نیک گو و نی بد بپذیر ساغر خود		بد و نیک او بگوید که پناه هر بد است او

خنک آن جان که رود مست و خرامان بر او		برهد از خر تن در سفر مصدر او
خلع نعلین کند وز خود و دنیا بجهد		همچو موسی قدم صدق زند بر در او
همچو جرجیس شود کشته عشقش صد بار		یا چو اسحاق شود بسمل از آن خنجر او
سر دیگر رسدش جز سر پردرد و صداع		مغفرت بنهد بر فرق سرش مغفر او
کیله رزقش اگر درشکند میکائیل		عوضش گاه بود خلد و گهی کوثر او
پدر و مادر و خویشان چو به خاکش بنهند		شود او ماهی و دریا پدر و مادر او
عشق دریای حیات است که او را تک نیست		عمر جاوید بود موهبت کمتر او
می‌رود شمس و قمر هر شب در گور غروب		می‌دهدشان فر نو شعشعه گوهر او
ملک الموت به صد ناز ستاند جانی		که بود باخبر و دیده ور از محشر او
تن ما خفته در آن خاک به چشم عامه		روح چون سرو روان در چمن اخضر او
نه به ظاهر تن ما معدن خون و خلط است		هیچ جان را سقمی هست از این مقذر او
در چنین مزبله جان را دو هزاران باغ است		پس چرا ترسد جان از لحد و مقبر او
آنک خون را چو می ناب غذای جان کرد		بنگر در تن پرنور و رخ احمر او
هله دلدار بخوان باقی این بر منکر		تا دو صد چشمه روان گردد از مرمر او

خنک آن دم که نشینیم در ایوان من و تو		به دو نقش و به دو صورت به یکی جان من و تو
داد باغ و دم مرغان بدهد آب حیات		آن زمانی که درآییم به بستان من و تو
اختران فلک آیند به نظاره ما		مه خود را بنماییم بدیشان من و تو
من و تو بی‌من و تو جمع شویم از سر ذوق		خوش و فارغ ز خرافات پریشان من و تو
طوطیان فلکی جمله شکرخوار شوند		در مقامی که بخندیم بدان سان من و تو
این عجبتر که من و تو به یکی کنج این جا		هم در این دم به عراقیم و خراسان من و تو
به یکی نقش بر این خاک و بر آن نقش دگر		در بهشت ابدی و شکرستان من و تو

گر رود دیده و عقل و خرد و جان تو مرو		که مرا دیدن تو بهتر از ایشان تو مرو
آفتاب و فلک اندر کنف سایه توست		گر رود این فلک و اختر تابان تو مرو
ای که درد سخنت صافتر از طبع لطیف		گر رود صفوت این طبع سخندان تو مرو
اهل ایمان همه در خوف دم خاتمتند		خوفم از رفتن توست ای شه ایمان تو مرو
تو مرو گر بروی جان مرا با خود بر		ور مرا می‌نبری با خود از این خوان تو مرو
با تو هر جزو جهان باغچه و بستان است		در خزان گر برود رونق بستان تو مرو
هجر خویشم منما هجر تو بس سنگ دل است		ای شده لعل ز تو سنگ بدخشان تو مرو
کی بود ذره که گوید تو مرو ای خورشید		کی بود بنده که گوید به تو سلطان تو مرو
لیک تو آب حیاتی همه خلقان ماهی		از کمال کرم و رحمت و احسان تو مرو
هست طومار دل من به درازی ابد		برنوشته ز سرش تا سوی پایان تو مرو
گر نترسم ز ملال تو بخوانم صد بیت		که ز صد بهتر وز هجده هزاران تو مرو

تن مزن ای پسر خوش دم خوش کام بگو		بهر آرام دلم نام دلارام بگو
پرده من مدران و در احسان بگشا		شیشه دل مشکن قصه آن جام بگو
ور در لطف ببستی در اومید مبند		بر سر بام برآ و ز سر بام بگو
ور حدیث و صفت او شر و شوری دارد		صفت این دل تنگ شررآشام بگو
چونک رضوان بهشتی تو صلایی درده		چونک پیغامبر عشقی هله پیغام بگو
آه زندانی این دام بسی بشنودیم		حال مرغی که برسته‌ست از این دام بگو
سخن بند مگو و صفت قند بگو		صفت راه مگو و ز سرانجام بگو
شرح آن بحر که واگشت همه جان‌ها او است		که فزون است ز ایام و ز اعوام بگو
ور تنور تو بود گرم و دعای تو قبول		غم هر ممتحن سوخته خام بگو
شکر آن بهره که ما یافته‌ایم از در فضل		فرصت ار دست دهد هم بر بهرام بگو
وگر از عام بترسی که سخن فاش کنی		سخن خاص نهان در سخن عام بگو
ور از آن نیز بترسی هله چون مرغ چمن		دم به دم زمزمه بی‌الف و لام بگو
همچو اندیشه که دانی تو و دانای ضمیر		سخنی بی‌نقط و بی‌مد و ادغام بگو

چهره زرد مرا بین و مرا هیچ مگو		درد بی‌حد بنگر بهر خدا هیچ مگو
دل پرخون بنگر چشم چو جیحون بنگر		هر چه بینی بگذر چون و چرا هیچ مگو
دی خیال تو بیامد به در خانه دل		در بزد گفت بیا در بگشا هیچ مگو
دست خود را بگزیدم که فغان از غم تو		گفت من آن توام دست مخا هیچ مگو
تو چو سرنای منی بی‌لب من ناله مکن		تا چو چنگت ننوازم ز نوا هیچ مگو
گفتم این جان مرا گرد جهان چند کشی		گفت هر جا که کشم زود بیا هیچ مگو
گفتم ار هیچ نگویم تو روا می‌داری		آتشی گردی و گویی که درآ هیچ مگو
همچو گل خنده زد و گفت درآ تا بینی		همه آتش سمن و برگ و گیا هیچ مگو
همه آتش گل گویا شد و با ما می‌گفت		جز ز لطف و کرم دلبر ما هیچ مگو

همه خوردند و برفتند و بماندم من و تو		چو مرا یافته‌ای صحبت هر خام مجو
همه سرسبزی جان تو ز اقبال دل است		هله چون سبزه و چون بید مرو زین لب جو
پر شود خانه دل ماه رخان زیبا		گرهی همچو زلیخا گرهی یوسف رو
حلقه حلقه بر او رقص کنان دست زنان		سوی او خنبد هر یک که منم بنده تو
هر ضمیری که در او آن شه تشریف دهد		هر سوی باغ بود هر طرفی مجلس و طو
چند هنگامه نهی هر طرفی بهر طمع		تو پراکنده شدی جمع نشد نیم تسو
هله ای عشق که من چاکر و شاگرد توام		که بسی خوب و لطیف است تو را صورت و خو
گر می مجلسی و آب حیات همه‌ای		همه دل گشته و فارغ شده از فرج و گلو
هله ای دل که ز من دیده تو تیزتر است		عجب آن کیست چو شمس و چو قمر بر سر کو
آنک در زلزله او است دو صد چون مه و چرخ		و آنک که در سلسله او است دو صد سلسله مو
هفت بحر ار بفزایند و به هفتاد رسند		بود او را به گه عبره به زیر زانو
او مگر صورت عشق است و نماند به بشر		خسروان بر در او گشته ایاز و قتلو
فلک و مهر و ستاره لمع از وی دزدند		یوسف و پیرهنش برده از او صورت و بو
همه شیران بده در حمله او چون سگ لنگ		همه ترکان شده زیبایی او را هندو
لب ببند و صفت لعل لب او کم کن		همه هیچند به پیش لب او هیچ مگو

من غلام قمرم غیر قمر هیچ مگو		پیش من جز سخن شمع و شکر هیچ مگو
سخن رنج مگو جز سخن گنج مگو		ور از این بی‌خبری رنج مبر هیچ مگو
دوش دیوانه شدم عشق مرا دید و بگفت		آمدم نعره مزن جامه مدر هیچ مگو
گفتم ای عشق من از چیز دگر می‌ترسم		گفت آن چیز دگر نیست دگر هیچ مگو
من به گوش تو سخن‌های نهان خواهم گفت		سر بجنبان که بلی جز که به سر هیچ مگو
قمری جان صفتی در ره دل پیدا شد		در ره دل چه لطیف است سفر هیچ مگو
گفتم ای دل چه مه‌ست این دل اشارت می‌کرد		که نه اندازه توست این بگذر هیچ مگو
گفتم این روی فرشته‌ست عجب یا بشر است		گفت این غیر فرشته‌ست و بشر هیچ مگو
گفتم این چیست بگو زیر و زبر خواهم شد		گفت می‌باش چنین زیر و زبر هیچ مگو
ای نشسته تو در این خانه پر نقش و خیال		خیز از این خانه برو رخت ببر هیچ مگو
گفتم ای دل پدری کن نه که این وصف خداست		گفت این هست ولی جان پدر هیچ مگو

هله ای شاه مپیچان سر و دستار مرو		هله ای ماه که نغزت رخ و رخسار مرو
در همه روی زمین چشم و دل باز که راست		مکن آزار مکن جانب اغیار مرو
مبر از یار مبر خانه اسرار مسوز		گل و گلزار مکن جانب هر خار مرو
مکن ای یار ستیزه دغل و جنگ مجوی		هله آن بار برفتی مکن این بار مرو
بنده و چاکر و پرورده و مولای توایم		ای دل و دین و حیات خوش ناچار مرو
هله سرنای توام مست نواهای توام		مشکن چنگ طرب را مسکل تار مرو
هله مخمور چه نالی بر مخمور دگر		پهلوی خم بنشین از بر خمار مرو
هله جان بخش بیا ای صدقات تو حیات		به از این خیر نباشد به جز این کار مرو
خاتم حسن و جمالی هله ای یوسف دهر		سوی مکاری اخوان ستمکار مرو
هله دیدار مهل برمگزین فکر و خیال		از عیان سر مکشان در پی آثار مرو
هله موسی زمان گرد برآر از دریا		دل فرعون مجو جانب انکار مرو
هله عیسی قران صحت رنجور گران		از برای دو سه ترسا سوی زنار مرو
هله ای شاهد جان خواجه جان‌های شهان		شیوه کن لب بگز و غبغبه افشار مرو
هله صدیق زمانی به تو ختم است وفا		جز سوی احمد بگزیده مختار مرو
جبرئیل کرمی سدره مقام و وطنت		همچو مرغان زمین بر سر شخسار مرو
تو یقین دار که بی‌تو نفسی جان نزید		در احسان بگشا و پس دیوار مرو
همه رندان و حریفان و بتان جمع شدند		وقت کار است بیا کار کن از کار مرو
هله باقی غزل را ز شهنشاه بجوی		همگی گوش شو اکنون سوی گفتار مرو

سر و پا گم کند آن کس که شود دلخوش از او		دل کی باشد که نگردد همگی آتش از او
گرد آن حوض همی‌گردی و عاشق شده‌ای		چون شدی غرق شکر رو همه تن می‌چش از او
چون سبوی تو در آن عشق و کشاکش بشکست		بر لب چشمه دهان می‌نه و خوش می‌کش از او
عسلی جوشد از آن خم که نه در شش جهت است		پنج انگشت بلیسند کنون هر شش از او
آن چه آب است کز او عاشق پرآتش و باد		از هوس همچو زمین خاک شد و مفرش از او
آه عاشق ز چه سوزد تتق گردون را		ز آنک می‌خیزد آن آتش و آن آهش از او
شمس تبریز که جان در هوس او بگریست		گشت زیبا و دلارام و لطیف و کش از او

سر عثمان تو مست است بر او ریز کدو		چون عمر محتسبی دادکنی این جا کو
چه حدیث است ز عثمان عمرم مستتر است		و آن دگر را که رئیس است نگویم تو بگو
مست دیدی که شکوفه ش همه در است و عقیق		باده‌ای کو چو اویس قرنی دارد بو
ای بسا فکرت باریک که چون موی شده‌ست		وز سر زلف خوش یار ندارد سر مو
مست فکرت دگر و مستی عشرت دگر است		قطره‌ای این کند آنک نکند زان دو سبو
بس کن و دفتر گفتار در این جو افکن		بر لب جوی حیل تخته منه جامه مشو

ای همه سرگشتگان مهمان تو		آفتاب از آسمان پرسان تو
چشم بد از روی خوبت دور باد		ای هزاران جان فدای جان تو
چون فدا گردند جاویدان شوند		ز آنک اکسیر است جان را کان تو
گاو و بزغاله و بره گردون چرخ		باد ای ماه بتان قربان تو
ز آنک قربان‌ها همه باقی شوند		در هوای عید بی‌پایان تو
در سرای عصمت یزدان تویی		بخت و دولت روز و شب دربان تو
ای خدا این باغ را سرسبز دار		در بهارستان بی‌نقصان تو
تا ملایک میوه از وی می‌کشند		می‌چرند از نخل و سیبستان تو
این شکرخانه همیشه باز باد		پرنبات و شکر پنهان تو
آب این جو ای خدا تیره مباد		تا به هر سو می‌رود ز احسان تو
این دعا را یا رب آمین هم تو کن		ای دعا آن تو آمین آن تو
چنگ و قانون جهان را تارهاست		ناله هر تار در فرمان تو
من بخفتم تو مرا انگیختی		تا چو گویم در خم چوگان تو
ور نه خاکی از کجا عشق از کجا		گر نبودی جذبه‌های جان تو
خاک خشکی مست شد تر می‌زند		آن توست این آن توست این آن تو
دی مرا پرسید لطفش کیستی		گفتم ای جان گربه در انبان تو
گفت ای گربه بشارت مر تو را		که تو را شیری کند سلطان تو
من خمش کردم توام نگذاشتی		همچو چنگم سخره افغان تو

ای بمرده هر چه جان در پای او		هر چه گوهر غرقه در دریای او
آتش عشقش خدایی می‌کند		ای خدا هیهای او هیهای او
جبرئیل و صد چو او گر سر کشد		از سجود درگهش ای وای او
چون مثالی برنویسد در فراق		خون ببارد از خم طغرای او
هر کی ماند زین قیامت بی‌خبر		تا قیامت وای او ای وای او
هر کی ناگه از چنان مه دور ماند		ای خدایا چون بود شب‌های او
در نظاره عاشقان بودیم دوش		بر شمار ریگ در صحرای او
خیمه در خیمه طناب اندر طناب		پیش شاه عشق و لشکرهای او
خیمه جان را ستون از نور پاک		نور پاک از تابش سیمای او
آب و آتش یک شده ز امروز او		روز و شب محو است در فردای او
عشق شیر و عاشقان اطفال شیر		در میان پنجه صدتای او
طفل شیر از زخم شیر ایمن بود		بر سر پستان شیرافزای او
در کدامین پرده پنهان بود عشق		کس نداند کس نبیند جای او
عشق چون خورشید ناگه سر کند		برشود تا آسمان غوغای او

شکر ایزد را که دیدم روی تو		یافتم ناگه رهی من سوی تو
چشم گریانم ز گریه کند بود		یافت نور از نرگس جادوی تو
بس بگفتم کو وصال و کو نجاح		برد این کو کو مرا در کوی تو
از لب اقبال و دولت بوسه یافت		این لبان خشک مدحت گوی تو
تیر غم را اسپری مانع نبود		جز زره‌هایی که دارد موی تو
آسمان جاهی که او شد فرش تو		شیرمردی کو شود آهوی تو
شاد بختی که غم تو قوت او است		پهلوانی کو فتد پهلوی تو
جست و جویی در دلم انداختی		تا ز جست و جو روم در جوی تو
خاک را هایی و هویی کی بدی		گر نبودی جذب‌های و هوی تو
آب دریا تا به کعب آید ورا		کو بیابد بوسه بر زانوی تو
بس که تا هر کس رود بر طبع خویش		جمله خلقان را نباشد خوی تو

ای بکرده رخت عشاقان گرو		خون مریز این عاشقان را و مرو
بر سر ره تو ز خون آثار بین		هر طرف تو نعره خونین شنو
گفتم این دل را که چوگانش ببین		گر یکی گویی در آن چوگان بدو
گفت دل کاندر خم چوگان او		کهنه گشتم صد هزاران بار و نو
کی نهان گردد ز چوگان گوی دل		کاندر آن صحرا نه چاه است و نه گو
گربه جان عطسه شیر ازل		شیر لرزد چون کند آن گربه مو
زر کان شمس تبریزی است این		صاف باشد گر بجویی جو به جو

مطربا اسرار ما را بازگو		قصه‌های جان فزا را بازگو
ما دهان بربسته‌ایم امروز از او		تو حدیث دلگشا را بازگو
من گران گوشم بنه رخ بر رخم		وعده آن خوش لقا را بازگو
ماجرایی رفت جان را در الست		بازگو آن ماجرا را بازگو
مخزن انا فتحنا برگشا		سر جان مصطفی را بازگو
مستجاب آمد دعای عاشقان		ای دعاگو آن دعا را بازگو
چون صلاح الدین صلاح جان ماست		آن صلاح جان‌ها را بازگو

جان ما را هر نفس بستان نو		گوش ما را هر نفس دستان نو
ماهیانیم اندر آن دریا که هست		روز روزش گوهر و مرجان نو
تا فسون هیچ کس را نشنوی		این جهان کهنه را برهان نو
عیش ما نقد است وآنگه نقد نو		ذات ما کان است وآنگه کان نو
این شکر خور این شکر کز ذوق او		می‌دهد اندر دهان دندان نو
جمله جان شو ار کسی پرسد تو را		تو کیی گو هر زمانی جان نو
من زمین را لقمه‌ام لیکن زمین		رویدش زین لقمه صد لقمان نو
زرد گشتی از خزان غمگین مشو		در خزان بین تاب تابستان نو

ای غذای جان مستم نام تو		چشم و عقلم روشن از ایام تو
شش جهت از روی من شد همچو زر		تا بدیدم سیم هفت اندام تو
گفته بودی کز توام بگرفت دل		من نخواهم در جهان جز کام تو
منتظر بنشسته‌ام تا دررسد		از پی جان خواستن پیغام تو

صوفیانیم آمده در کوی تو		شیء لله از جمال روی تو
از عطش ابریق‌ها آورده‌ایم		کب خوبی نیست جز در جوی تو
هابده چیزی به درویشان خویش		ای همیشه لطف و رحمت خوی تو
حسن یوسف قوت جان شد سال قحط		آمدیم از قحط ما هم سوی تو
صوفیان را باز حلوا آرزو است		از لب حلوایی دلجوی تو
ولوله در خانقاه افتاد دوش		مشک پر شد خانقاه از بوی تو
دست بگشا جانب زنبیل ما		آفرین بر دست و بر بازوی تو
شمس تبریزی تویی خوان کرم		سیر شد کون و مکان از طوی تو

می‌دوید از هر طرف در جست و جو		چشم پرخون تیغ در کف عشق او
دوش خفته خلق اندر خواب خوش		او به قصد جان عاشق سو به سو
گاه چون مه تافته بر بام‌ها		گاه چون باد صبا او کو به کو
ناگهان افکند طشت ما ز بام		پاسبانان درشده در گفت و گو
در میان کوی بانگ دزد خاست		او بزد زخمی و پنهان کرد رو
گرد او را پاسبانی درنیافت		کش زبون گشته‌ست چرخ تندخو
بر سر زخم آمد افلاطون عقل		کو نشان‌ها را بداند مو به مو
گفت دانستم که زخم دست کیست		کو است اصل فتنه‌های تو به تو
چونک زخم او است نبود چاره‌ای		آنچ او بشکافت نپذیرد رفو
از پی این زخم جان نو رسید		جان کهنه دست‌ها از خود بشو
عشق شمس الدین تبریزی است این		کو برون است از جهان رنگ و بو

به حریفان بنشین خواب مرو		همچو ماهی به تک آب مرو
همچو دریا همه شب جوشان باش		نی پراکنده چو سیلاب مرو
آب حیوان نه که در تاریکی است		بطلب در شب و مشتاب مرو
شب روان فلکی پرنورند		تو هم از صحبت اصحاب مرو
شمع بیدار نه در طشت زر است		به زمین در تو چو سیماب مرو
شب روان را بنماید مه رو		منتظر شو شب مهتاب مرو

ای ترک ماه چهره چه گردد که صبح تو		آیی به حجره من و گویی که گل برو
تو ماه ترکی و من اگر ترک نیستم		دانم من این قدر که به ترکی است آب سو
آب حیات تو گر از این بنده تیره شد		ترکی مکن به کشتنم ای ترک ترک خو
رزق مرا فراخی از آن چشم تنگ توست		ای تو هزار دولت و اقبال تو به تو
ای ارسلان قلج مکش از بهر خون من		عشقت گرفت جمله اجزام مو به مو
زخم قلج مبادا بر عشق تو رسد		از بخل جان نمی‌کنم ای ترک گفت و گو
بر ما فسون بخواند ککجک ای قشلرن		ای سزدش تو سیرک سزدش قنی بجو
نام تو ترک گفتم از بهر مغلطه		زیرا که عشق دارد صد حاسد و عدو
دکتر شنیدم از تو و خاموش ماندم		غماز من بس است در این عشق رنگ و بو

ای دیده من جمال خود اندر جمال تو		آیینه گشته‌ام همه بهر خیال تو
و این طرفه‌تر که چشم نخسپد ز شوق تو		گرمابه رفته هر سحری از وصال تو
خاتون خاطرم که بزاید به هر دمی		آبستن است لیک ز نور جلال تو
آبستن است نه مهه کی باشدش قرار		او را خبر کجاست ز رنج و ملال تو
ای عشق اگر بجوشد خونم به غیر تو		بادا به بی‌مرادی خونم حلال تو
سر تا قدم ز عشق مرا شد زبان حال		افغان به عرش برده و پرسان ز حال تو
گر از عدم هزار جهان نو شود دگر		بر صفحه جمال تو باشد چو خال تو
از بس که غرقه‌ام چو مگس در حلاوتت		پروا نباشدم به نظر در خصال تو
در پیش شمس خسرو تبریز ای فلک		می‌باش در سجود که این شد کمال تو

آمد خیال آن رخ چون گلستان تو		و آورد قصه‌های شکر از لبان تو
گفتم بدو چه باخبری از ضمیر جان		جان و جهان چه بی‌خبرند از جهان تو
آخر چه بوده‌ای و چه بوده‌ست اصل تو		آخر چه گوهری و چه بوده‌ست کان تو
دلاله عشق بود و مرا سوی تو کشید		اول غلام عشقم و آن گاه آن تو
بنهاد دست بر دل پرخون که آن کیست		هر چند شرم بود بگفتم کز آن تو
بر چشم من فتاد ورا چشم گفت چیست		گفتم مها دو ابر تر درفشان تو
از خون به زعفران دلم دید لاله زار		گفتم که گلرخا همه نقش و نشان تو
هر جا که بوی کرد ز من بوی خویش یافت		گفتم نکو نگر که چنینم به جان تو
ای شمس دین مفخر تبریز جان ماست		در حلقه وفا بر دردی کشان تو

جانا تویی کلیم و منم چون عصای تو		گه تکیه گاه خلقم و گه اژدهای تو
در دست فضل و رحمت تو یارم و عصا		ماری شوم چو افکندم اصطفای تو
ای باقی و بقای تو بی‌روز و روزگار		شد روز و روزگار من اندر وفای تو
صد روز و روزگار دگر گر دهی مرا		بادا فدای عشق و فریب و ولای تو
دل چشم گشت جمله چو چشمم به دل بگفت		بی‌کام و بی‌زبان عجب وصف‌های تو
زان دم که از تو چشم خبر برد سوی دل		دل می‌کند دعای دو چشم و دعای تو
می‌گردد آسمان همه شب با دو صد چراغ		در جست و جوی چشم خوش دلربای تو
گر کاسه بی‌نوا شد ور کیسه لاغری		صد جان و دل فزود رخ جان فزای تو
گر خانه و دکان ز هوای تو شد خراب		درتافت لاجرم به خرابم ضیای تو
ای جان اگر رضای تو غم خوردن دل است		صد دل به غم سپارم بهر رضای تو
از زخم هاون غم خود خوش مرا بکوب		زین کوفتن رسد به نظر توتیای تو
جان چیست نیم برگ ز گلزار حسن تو		دل چیست یک شکوفه ز برگ و نوای تو
خامش کنم اگر چه که گوینده من نیم		گفت آن توست و گفتن خلقان صدای تو

این ترک ماجرا ز دو حکمت برون نبو		یا کینه را نهفتن یا عفو و حسن خو
یا آنک ماجرا نکنی به هر فرصتی		یا برکنی ز خویش تو آن کین تو به تو
از یار بد چه رنجی از نقص خود برنج		کان خصم عکس توست مپندارشان تو دو
از کبر و بخل غیر مرنج و ز خویش رنج		زیرا که از دی آمد افسردگی جو
ز افسردگی غیر نرنجید گرم عشق		کاندر تموز مردم تشنه‌ست برف جو
آن خشم انبیا مثل خشم مادر است		خشمی است پر ز حلم پی طفل خوبرو
خشمی است همچو خاک و یکی خاک بر دهد		نسرین و سوسن و گل صدبرگ مشک بو
خاکی دگر بود که همه خار بر دهد		هر چند هر دو خاک یکی رنگ بد عمو
در گور مار نیست تو پرمار سله‌ای		چون هست این خصال بدت یک به یک عدو
در نطفه می‌نگر که به یک رنگ و یک فن است		زنگی و هندو است و قریشی باعلو
اعراض و جسم جمله همه خاک‌هاست بس		در مرتبه نگر که سفول آمد و سمو
چون کاسه گدایان هر ذره بر رهش		آن را کند پر از زر و در دیگری تسو
از نیک بد بزاید چون گبر ز اهل دین		وز بد نکو بزاید از صانعی هو
گویی فسوس باشد کز من فسوس خوار		صرفه برد نه خود من صرفه برم از او
این مایه می‌ندانی کاین سود هر دو کون		اندر سخاوت است نه در کسب سو به سو
خود را و دوستان را ایثار بخش از آنک		بالادو است حرص تو بی‌پای چون کدو
در جود کن لجاج نه اندر مکاس و بخل		چون کف شمس دین که به تبریز کرد طو

ای کرده چهره تو چو گلنار شرم تو		پرهیز من ز چیست ز تو یار شرم تو
گلشن ز رنگ روی تو صد رنگ ریخته‌ست		چون گل چرا دمید ز رخسار شرم تو
من صد هزار خرقه ز سودا بدوختم		کان جمله را بسوخت به یک بار شرم تو
صافی شرم توست نهان در حجاب غیب		دردی بریخت بر رخ گلزار شرم تو
آن دل که سنگ بود ز شرم تو آب ریخت		یا رب چه کرد در دل هشیار شرم تو
خون گشت نام کوه که نامش شده‌ست لعل		چون درفتاد در که و کهسار شرم تو

رفتم به کوی خواجه و گفتم که خواجه کو		گفتند خواجه عاشق و مست است و کو به کو
گفتم فریضه دارم آخر نشان دهید		من دوستدار خواجه‌ام آخر نیم عدو
گفتند خواجه عاشق آن باغبان شده‌ست		او را به باغ‌ها جو یا بر کنار جو
مستان و عاشقان بر دلدار خود روند		هر کس که گشت عاشق رو دست از او بشو
ماهی که آب دید نپاید به خاکدان		عاشق کجا بماند در دور رنگ و بو
برف فسرده کو رخ آن آفتاب دید		خورشید پاک خوردش اگر هست تو به تو
خاصه کسی که عاشق سلطان ما بود		سلطان بی‌نظیر وفادار قندخو
آن کیمیای بی‌حد و بی‌عد و بی‌قیاس		بر هر مسی که برزد زر شد به ارجعوا
در خواب شو ز عالم وز شش جهت گریز		تا چند گول گردی و آواره سو به سو
ناچار می برندت باری به اختیار		تا پیش شاه باشدت اعزاز و آبرو
گر ز آنک در میانه نبودی سرخری		اسرار کشف کردی عیسیت مو به مو
بستم ره دهان و گشادم ره نهان		رستم به یک قنینه ز سودای گفت و گو

ننشیند آتشم چو ز حق خاست آرزو		زین سو نظر مکن که از آن جاست آرزو
تردامنم مبین که از آن بحر تر شدم		گر گوهری ببین که چه دریاست آرزو
شست حق است آرزو و روح ماهی است		صیاد جان فداست چه زیباست آرزو
چون این جهان نبود خدا بود در کمال		ز آوردن من و تو چه می‌خواست آرزو
گر آرزو کژ است در او راستی بسی است		نی کز کژی و راست مبراست آرزو
آن کان دولتی که نهان شد به نام بد		آن چیست کژ نشین و بگو راست آرزو
موری است نقب کرده میان سرای عشق		هر چند بی‌پر است و به پرواست آرزو
مورش مگو ز جهل سلیمان وقت او است		زیرا که تخت و ملک بیاراست آرزو
بگشای شمس مفخر تبریز این گره		چیزی است کو نه ماست و نه جز ماست آرزو

هان ای جمال دلبر ای شاد وقت تو		ما با تو بس خوشیم که خوش باد وقت تو
نیکو است حال ما که نکو باد حال تو		خوش باد دور چرخ کز او زاد وقت تو
جان و سر تو یار که اندر دماغ ماست		آن رطل‌های می که به ما داد وقت تو
از قوت شراب به فریاد جام تو		وز پرتو نشاط به فریاد وقت تو
در جای می نگنجد از فخر جای تو		که می‌کند ز عشق و فرهاد وقت تو

تا که درآمد به باغ چهره گلنار تو		اه که چه سوز افکند در دل گل نار تو
دود دل لاله‌ها ز آتش جان رنگ تو		پشت بنفشه به خم از کشش بار تو
غنچه گلزار جان روی تو را یاد کرد		چشم چه خوش برگشاد بر هوس خار تو
سوسن تیغی کشید خون سمن را بریخت		تیغ به سوسن کی داد نرگس خون خوار تو
بر مثل زاهدان جمله چمن خشک بود		مستک و سرسبز شد از لب خمار تو
از سر مستی عشق گفتم یار منی		ور نه جز احول کی دید در دو جهان یار تو
بر دل من خط توست مهر الست و بلی		منکر آن خط مشو نک خط و اقرار تو
گوشت کجا ماند و پوست در تن آن کس که او		رفت نمکسودوار سوی نمکسار تو
دامن تو دل گرفت دامن دل تن گرفت		های از این کش مکش‌های از این کار تو
خسرو جان شمس دین مفخر تبریزیان		در دل تن عشق دل در دل دلدار تو

آینه جان شده چهره تابان تو		هر دو یکی بوده‌ایم جان من و جان تو
ماه تمام درست خانه دل آن توست		عقل که او خواجه بود بنده و دربان تو
روح ز روز الست بود ز روی تو مست		چند که از آب و گل بود پریشان تو
گل چو به پستی نشست آب کنون روشن است		رفت کنون از میان آن من و آن تو
قیصر رومی کنون زنگیکان را شکست		تا به ابد چیره باد دولت خندان تو
ای رخ تو همچو ماه ناله کنم گاه گاه		ز آنک مرا شد حجاب عشق سخندان تو

سیر نیم سیر نی از لب خندان تو		ای که هزار آفرین بر لب و دندان تو
هیچ کسی سیر شد ای پسر از جان خویش		جان منی چون یکی است جان من و جان تو
تشنه و مستسقیم مرگ و حیاتم ز آب		دور بگردان که من بنده دوران تو
پیش کشی می‌کنی پیش خودم کش تمام		تا که برآرد سرم سر ز گریبان تو
گر چه دو دستم بخست دست من آن تو است		دست چه کار آیدم بی‌دم و دستان تو
عشق تو گفت ای کیا در حرم ما بیا		تا نکند هیچ دزد قصد حرمدان تو
گفتم ای ذوالقدم حلقه این در شدم		تا که نرنجد ز من خاطر دربان تو
گفت که هم بر دری واقف و هم در بری		خارج و داخل توی هر دو وطن آن تو
خامش و دیگر مخوان بس بود این نزل و خوان		تا به ابد روم و ترک برخورد از خوان تو

مطرب مهتاب رو آنچ شنیدی بگو		ما همگان محرمیم آنچ بدیدی بگو
ای شه و سلطان ما ای طربستان ما		در حرم جان ما بر چه رسیدی بگو
نرگس خمار او ای که خدا یار او		دوش ز گلزار او هر چه بچیدی بگو
ای شده از دست من چون دل سرمست من		ای همه را دیده تو آنچ گزیدی بگو
عید بیاید رود عید تو ماند ابد		کز فلک بی‌مدد چون برهیدی بگو
در شکرستان جان غرقه شدم ای شکر		زین شکرستان اگر هیچ چشیدی بگو
می‌کشدم می به چپ می‌کشدم دل به راست		رو که کشاکش خوش است تو چه کشیدی بگو
می به قدح ریختی فتنه برانگیختی		کوی خرابات را تو چه کلیدی بگو
شور خرابات ما نور مناجات ما		پرده حاجات ما هم تو دریدی بگو
ماه به ابر اندرون تیره شده‌ست و زبون		ای مه کز ابرها پاک و بعیدی بگو
ظل تو پاینده باد ماه تو تابنده باد		چرخ تو را بنده باد از چه رمیدی بگو
عشق مرا گفت دی عاشق من چون شدی		گفتم بر چون متن ز آنچ تنیدی بگو
مرد مجاهد بدم عاقل و زاهد بدم		عافیتا همچو مرغ از چه پریدی بگو

ای سر مردان برگو برگو		وی شه میدان برگو برگو
ای مه باقی وی شه ساقی		جان سخن دان برگو برگو
قبله جمعی شعله شمعی		قصه ایشان برگو برگو
ای همه دستان ساقی مستان		راز گلستان برگو برگو
هم همه دانی هم همه جانی		خواجه دیوان برگو برگو
آب حیاتی شاخ نباتی		نکته جانان برگو برگو
غم نپذیری خشم نگیری		ای دل شادان برگو برگو
خسرو شیرین بنشین بنشین		راه سپاهان برگو برگو
دل بشکفتی خیلی و گفتی		باز دو چندان برگو برگو
آن می صافی جام گزافی		درده و خندان برگو برگو
یار ربابی هر چه که یابی		حرمت ایمان برگو برگو
نی بستیزی نی بگریزی		بی‌سر و پایان برگو برگو

مرا اگر تو نیابی به پیش یار بجو		در آن بهشت و گلستان و سبزه زار بجو
چو سایه خسپم و کاهل مرا اگر جویی		به زیر سایه آن سرو پایدار بجو
چو خواهیم که ببینی خراب و غرق شراب		بیا حوالی آن چشم پرخمار بجو
اگر ز روز شمردن ملول و سیر شدی		درآ به دور و قدح‌های بی‌شمار بجو
در آن دو دیده مخمور و قلزم پرنور		درآ جواهر اسرار کردگار بجو
دلی که هیچ نگرید به پیش دلبر جو		گلی که هیچ نریزد در آن بهار بجو
زهی فسرده کسی کو قرار می‌جوید		تو جان عاشق سرمست بی‌قرار بجو
اگر چراغ نداری از او چراغ بخواه		وگر عقار نداری از او عقار بجو
به مجلس تو اگر دوش بیخودی کردم		تو عذر عقل زبونم از آن عذار بجو
تو هر چه را که بجویی ز اصل و کانش جوی		ز مشک و گل نفس خوش خلش ز خار بجو
خیال یار سواره همی‌رسد ای دل		پیام‌های غریب از چنین سوار بجو
به نزد او همه جان‌های رفتگان جمعند		کنار پرگلشان را در آن کنار بجو
چو صبح پیش تو آید از او صبوح بخواه		چو شب به پیش تو آید در او نهار بجو
چو مردمک تو خمش کن مقام تو چشم است		وگر نه آن نظرستت در انتظار بجو
چو شمس مفخر تبریز دیده فقر است		فقیروار مر او را در افتقار بجو

من آن نیم که بگویم حدیث نعمت او		که مست و بیخودم از چاشنی محنت او
اگر چو چنگ بزارم از او شکایت نیست		که همچو چنگم من بر کنار رحمت او
ز من نباشد اگر پرده‌ای بگردانم		که هر رگم متعلق بود به ضربت او
اگر چه قند ندارم چو نی نوا دارم		از آنک بر لب فضلش چشم ز شربت او
کنون که نوبت خشم است لطف از این دست است		چگونه باشد چون دررسم به نوبت او
اگر بدزدم من ز آفتاب ننگی نیست		چه ننگ باشد مر لعل را ز زینت او
وگر چو لعل ندزدم ز آفتاب کمال		گذر ز طینت خود چون کنم به طینت او
نه لولیان سیاه دو چشم دزد ویند		همی‌کشند نهان نور از بصیرت او
ز آدمی چو بدزدی به کم قناعت کن		که شح نفس قرین است با جبلت او
از او مدزد به جز گوهر زمانه بها		اگر تو واقفی از لطف و از سریرت او
که نیست قهر خدا را به جز ز دزد خسیس		که سوی کاله فانی بود عزیمت او
دریغ شرح نگشت و ز شرح می‌ترسم		که تیغ شرع برهنه‌ست در شریعت او
گمان برد که مگر جرم او طمع بوده‌ست		نه بلک خس طمعی بود آن جریمت او

به وقت خواب بگیری مرا که هین برگو		چو اشتهای سماعت بود بگه‌تر گو
چو من ز خواب سر و پای خویش گم کردم		تو گوش من بگشایی که قصه از سر گو
چو روی روز نهان شد به زیر طره شب		بگیریم که از آن طره معنبر گو
فتاده آتش خواب اندر این نیستان‌ها		تو آمده که حدیث لب چو شکر گو
و آنگهی به یکی بار کی شوی قانع		غزل تمام کنم گوییم مکرر گو
بیا بگو چه کنی گر ز خوابناکی خویش		به تو بگوید لالا برو به عنبر گو
از آنچ خورده‌ای و در نشاط آمده‌ای		مرا از آن بخوران و حدیث درخور گو
ز من چو می‌طلبی مطربی مستانه		تو نیز با من بی‌دل ز جام و ساغر گو
من این به طیبت گفتم وگر نه خاک توام		مرا مبارک و قیماز خوان و سنجر گو

هزار بار کشیده‌ست عشق کافرخو		شبم ز بام به حجره ز حجره تا سر کو
شب آن چنان به گاه آمده که هی برخیز		گرفته گوش مرا سخت همچو گوش سبو
ز هر چه پر کندم من سبوی تسلیمم		سبو اسیر سقایست چون گریزد از او
هزار بار سبو را به سنگ بشکست او		شکست او خوشم آید ز شوق و ذوق رفو
سبو سپرده بدو گوش با هزاران دل		بدان هوس که خورد غوطه در میانه جو

چو از سر بگیرم بود سرور او		چو من دل بجویم بود دلبر او
چو من صلح جویم شفیع او بود		چو در جنگ آیم بود خنجر او
چو در مجلس آیم شراب است و نقل		چو در گلشن آیم بود عبهر او
چو در کان روم او عقیق است و لعل		چو در بحر آیم بود گوهر او
چو در دشت آیم بود روضه او		چو وا چرخ آیم بود اختر او
چو در صبر آیم بود صدر او		چو از غم بسوزم بود مجمر او
چو در رزم آیم به وقت قتال		بود صف نگهدار و سرلشکر او
چو در بزم آیم به وقت نشاط		بود ساقی و مطرب و ساغر او
چو نامه نویسم سوی دوستان		بود کاغذ و خامه و محبر او
چون بیدار گردم بود هوش نو		چو بخوابم بیاید به خواب اندر او
چو جویم برای غزل قافیه		به خاطر بود قافیه گستر او
تو هر صورتی که مصور کنی		چو نقاش و خامه بود بر سر او
تو چندانک برتر نظر می‌کنی		از آن برتر تو بود برتر او
برو ترک گفتار و دفتر بگو		که آن به که باشد تو را دفتر او
خمش کن که هر شش جهت نور او است		وزین شش جهت بگذری داور او
رضاک رضای الذی اوثر		و سرک سری فما اظهر
زهی شمس تبریز خورشیدوش		که خود را بود سخت اندرخور او

بی‌دل شده‌ام بهر دل تو		ساکن شده‌ام در منزل تو
صرفه چه کنم در معدن تو		زر را چه کنم با حاصل تو
شد جمله جهان سبز از دم تو		قبله دل و جان هر قابل تو
شد عقل و خرد دیوانه تو		بی‌علم و عمل شد عامل تو
مرغان فلک پربسته تو		هر عاقل جان ناعاقل تو
هاروت هنر ماروت ادب		گشتند نگون در بابل تو
گردن بکشد جان همچو شتر		تا زنده شوم از بسمل تو
حل گشت ز تو هر مشکل جان		ماندم به جهان من مشکل تو
بنویس برات این مزد مرا		تا نقد کنم از عامل تو
از روز به است اکنون شب ما		از تاب مه بس کامل تو
تا شب شتران هموار روند		تا منزل خود با محمل تو
در منزل خود آزاد شوند		از ظالم تو وز عادل تو
خامش کن و خود در یک دمه‌ای		خامش نکند این قایل تو

نور دل ما روی خوش تو		بال و پر ما خوی خوش تو
عید و عرفه خندیدن تو		مشک و گل ما بوی خوش تو
ای طالع ما قرص مه تو		سایه گه ما موی خوش تو
سجده گه ما خاک در تو		جولانگه ما کوی خوش تو
دل می‌نرود سوی دگران		چون رفته بود سوی خوش تو
ور دل برود سوی دگران		او را بکشد اوی خوش تو
ای مستی ما از هستی تو		غوطه گه ما جوی خوش تو
زرین شدم از سیمین بر تو		یک تو شدم از توی خوش تو
سر می‌نهم و چون سر ننهد		چوگان تو را گوی خوش تو
خامش کنم و خامش چو سکست		های و هویم از هوی خوش تو

دل من دل من دل من بر تو		رخ تو رخ تو رخ بافر تو
صنما صنما اگر جان طلبی		بدهم بدهم به جان و سر تو
کف تو کف تو کف رحمت تو		لب تو لب تو لب شکر تو
دم تو دم تو دم جان وش تو		می تو می تو می چون زر تو
در تو در تو در بخشش تو		گل تو گل تو گل احمر تو

بنشسته به گوشه‌ای دو سه مست ترانه گو		ز دل و جان لطیفتر شده مهمان عنده
ز طرب چون حشر شود سرشان مستتر شود		فتد از جنگ و عربده سر مستان میان کو
ز اشارات روحشان ز صباح و صبوحشان		عسل و می روان شود به چپ و راست جوی جو
نفسیشان معانقه نفسیشان معاشقه		نفسی سجده طرب نفسی جنگ و گفت و گو
نفسی یار قندلب شکرین شکرنسب		به چنین حال بوالعجب تو از ایشان ادب مجو
به خدا خوب ساقیی که وفادار و باقیی		به حلیمی گناه جو به طبیعت نشاط خو
قدحی دو ز دست خود بده ای جان به مست خود		هله تا راز آسمان شنوی جمله مو به مو
تو بر او ریز جام می که حجاب وی است وی		هله تا از سعادتت برهد اوی او ز او
چو خرد غرق باده شد در دولت گشاده شد		سر هر کیسه کرم بگشاید که انفقوا
بهل آن پوست مغز بین صنم خوب نغز بین		هله بردار ابر را ز رخ ماه تو به تو
پس از این جمله آب‌ها نرود جز بجوی ما		من سرمست می‌کشم ز فراتش سبو سبو
من و دلدار نازنین خوش و سرمست همچنین		به گلستان جان روان ز گلستان رنگ و بو
نظری کن به چشم او به جمال و کرشم او		نظری کن به خال او به حق صحبت ای عمو
تو اگر در فرح نه‌ای که حریف قدح نه‌ای		چه برد طفل از لبش چو بود مست لبلبو
چو شدی محرم فلک سبک ای یار بانمک		بنگر ذره ذره را زده زیر بغل کدو
چو تف آفتاب زد ره ذرات بی‌عدد		بشکافید پرده شان نپذیرد دگر رفو
به لبانت ز دست شد سر او باز مست شد		زند او باز این زمان چو کبوتر بقوبقو
تو بخسپی و عشق و دل گذران بی ز غش و غل		ز ره خواب بر فلک خوش و سرمست دو به دو
بخورند از نخیل جان که ندیده‌ست انس و جان		رطب و تمر نادری که نگنجد در این گلو
که ابیت بمهجتی شرفا عند سیدی		ز طعام و شراب حق بخورم اندر آن غلو
هله امشب به خانه رو که دل مست شد گرو		چو شود روز خوش بیا شنو این را تمام تو
تو بگو باقی غزل که کند در همه عمل		که تویی عشق و عشق را نبود هیچ کس عدو
تو بگو کآب کوثری خوش و نوش و معطری		همه را سبز کن طری و ز پژمردگی بشو

به قرار تو او رسد که بود بی‌قرار تو		که به گلزار تو رسد دل خسته به خار تو
گل و سوسن از آن تو همه گلشن از آن تو		تلفش از خزان تو طربش از بهار تو
ز زمین تا به آسمان همه گویان و خامشان		چو دل و جان عاشقان به درون بی‌قرار تو
همه سوداپرست تو همه عالم به دست تو		نفسی پست و مست تو نفسی در خمار تو
همه زیر و زبر ز تو همگان بی‌خبر ز تو		چه غریب است نظر به تو چه خوش است انتظار تو
چه کند سرو و باغ را چو نظر نیست زاغ را		تو ز بلبل فغان شنو که وی است اختیار تو
منم از کار مانده‌ای ز خریدار مانده‌ای		به فراغت نظرکنان به سوی کار و بار تو
بگذارم ز بحر و پل بگریزم ز جزو و کل		چه کنم من عذار گل که ندارد عذار تو
چه کنم عمر مرده را تن و جان فسرده را		دو سه روز شمرده را چو منم در شمار تو
چو دل و چشم و گوش‌ها ز تو نوشند نوش‌ها		همه هر دم شکوفه‌ها شکفد در نثار تو
پس از این جان که دارمش به خموشی سپارمش		ز کجا خامشم هلد هوس جان سپار تو
به خموشی نهان شدن چو شکارم نتان شدن		که شکار و شکاریان نجهند از شکار تو
همه فربه ز بوی تو همه لاغر ز هجر تو		همه شادی و گریه شان اثر و یادگار تو

قلم از عشق بشکند چو نویسد نشان تو		خردم راه گم کند ز فراق گران تو
کی بود همنشین تو کی بیابد گزین تو		کی رهد از کمین تو کی کشد خود کمان تو
رخم از عشق همچو زر ز تو بر من هزار اثر		صنما سوی من نگر که چنانم به جان تو
چو خلیل اندر آتشم ز تف آتشت خوشم		نه از آنم که سر کشم ز غم بی‌امان تو
بگشا کار مشکلم تو دلم ده که بی‌دلم		مکن ای دوست منزلم به جز از گلستان تو
کی بیاید به کوی تو صنما جز به بوی تو		سبب جست و جوی تو چه بود گلفشان تو
ملک و مردم و پری ملک و شاه و لشکری		فلک و مهر و مشتری خجل از آستان تو
چو تو سیمرغ روح را بکشانی در ابتلا		چو مگس دوغ درفتد به گه امتحان تو
ز اشارات عالیت ز بشارات شافیت		ملکی گشته هر گدا به دم ترجمان تو
همه خلقان چو مورکان به سوی خرمنت دوان		همه عالم نواله‌ای ز عطاهای خوان تو
به نواله قناعتی نکند جان آن فتی		که طمع دارد از قضا که شود میهمان تو
چه دواها که می‌کند پی هر رنج گنج تو		چه نواها که می‌دهد به مکان لامکان تو
طمع تن نوال تو طمع دل جمال تو		نظر تن بنام تو هوس دل بنان تو
جهت مصلحت بود نه بخیلی و مدخلی		به سوی بام آسمان پنهان نردبان تو
به امینان و نیکوان بنمودی تو نردبان		که روان است کاروان به سوی آسمان تو
خمش ای دل دگر مگو دگر اسرار او مجو		که ندانی نهان آن که بداند نهان تو
تو از این شهره نیشکر مطلب مغز اندرون		که خود از قشر نیشکر شکرین شد لبان تو
شه تبریز شمس دین که به هر لحظه آفرین		برساد از جناب حق به مه خوش قران تو

هله ای طالب سمو بگداز از غمش چو مو		بگشا راز با همو که سلام علیکم
تو چرا آب و روغنی که سلامی نمی‌کنی		چه شود گر کفی زنی که سلام علیکم
هله دیوانه لولیا به عروسی ما بیا		لب چون قند برگشا که سلام علیکم
شفقت را قرین کنی کرم و آفرین کنی		سر و ریش این چنین کنی که سلام علیکم
چو گشاید در سرا تو مگو هیچ ماجرا		رو ترش کن ز در درآ که سلام علیکم
چو درآید ترش ترش تو بدو پیش او خمش		غضبش را بدین بکش که سلام علیکم
چو خیالیت بست ره بمکن سوی او نگه		تو روان شو به پیشگه که سلام علیکم
چو در این کوی نیست کس نه ز دزدان و نی عسس		تو همین گو همین و بس که سلام علیکم
بجه از دام و دانه‌ها و از این مات خانه‌ها		بشنو ز آسمان‌ها که سلام علیکم
شفقت چون فزون کند به خودت رهنمون کند		ز دلت سر برون کند که سلام علیکم
چو ز صورت برون روی به مقامات معنوی		تو ز شش سوی بشنوی که سلام علیکم
چو نگنجی در آن گره مگریز و سپس مجه		چو فقیران سری بنه که سلام علیکم
اگر از نیک و بد مرا نکند شه مدد مرا		ز لبش این رسد مرا که سلام علیکم
تو رها کن فن و هنر که ندارد کلک خبر		بخوریمش بدین قدر که سلام علیکم
هله ای یار ماه رو دل هر عقربی مجو		غزل خویشتن بگو که سلام علیکم
هله مرحوم امتان هله ای عشق همتان		بستردیم جرمتان که سلام علیکم
چو تویی میر زاهدان قمر و فخر عابدان		شنو اکنون ز شاهدان که سلام علیکم
زهرتان را شکر کنم زنگتان را گهر کنم		کارتان همچو زر کنم که سلام علیکم
تنتان را چو جان کنم دلتان را جوان کنم		عیبتان را نهان کنم که سلام علیکم
ز عدم بس چریده‌ای سوی دل بس دویده‌ای		ز فلک بس شنیده‌ای که سلام علیکم
چو امیدت به ما بود زاغ گیری هما بود		همه عذرت وفا بود که سلام علیکم
چو گل سرخ در چمن بفروزد رخ و ذقن		نگرد جانب سمن که سلام علیکم
چو رسد سبزجامه‌ها به سوی باغ و نامه‌ها		شنو از صحن بام‌ها که سلام علیکم
چو بخندد نهال‌ها ز ریاحین و لاله‌ها		شنو از مرغ ناله‌ها که سلام علیکم
چو ز مستی زنم دمی رمد از رشک پرغمی		نبدی این نگفتمی که سلام علیکم
ز کی داری لب و سخن ز شهنشاه امر کن		به همان سوی روی کن که سلام علیکم

هله طبل وفا بزن که بیامد اوان تو		می چون ارغوان بده که شکفت ارغوان تو
بفشاریم شیره از شکرانگور باغ تو		بفشانیم میوه‌ها ز درخت جوان تو
بمران جان و عقل را ز سر خوان فضل خود		چه خورد یا چه کم کند مگسی دو ز خوان تو
طمع جمله طامعان بود از خرمنت جوی		دو ده مختصر بود دو جهان در جهان تو
همه روز آفتاب اگر ز ضیا تیغ می‌زند		به کم از ذره می‌شود ز نهیب سنان تو
چو زمین بوس می‌کند پی تو جان آسمان		به چه پر برپرد زمین به سوی آسمان تو
بنشیند شکسته پر سوی تو می‌کند نظر		که همین جاش می‌رسد مدد ارمغان تو
نه گذشته‌ست در جهان نه شب و نی سحرگهان		که دمم آتشین نشد ز دم پاسبان تو
نه مرا وعده کرده‌ای نه که سوگند خورده‌ای		که به هنگام برشدن برسد نردبان تو
چو بدان چشم عبهری به سوی بنده بنگری		بپرد جانش از مکان به سوی لامکان تو
بنوازیش کای حزین مخور اندوه بعد از این		که خروشید آسمان ز خروش و فغان تو
منم از مادر و پدر به نوازش رحیمتر		جهت پختگی تو برسید امتحان تو
بکنم باغ و جنتی و دوایی ز درد تو		بکنم آسمان تو به از این از دخان تو
همه گفتیم و اصل را بنگفتیم دلبرا		که همان به که راز تو شنوند از دهان تو

طیب الله عیشکم لا وحش الله منکم		حق آن خال شاهدت رو به ما آر ای عمو
دست جعفر که ماند از او بر سر کوه پرسمو		شبه مهجور عاشق من وصال مصرم
دست او را دهان بدی شرح دادی از آن غم او		می‌کند شرح بی‌زبان یا ظریفون فافهموا
ما همان دست جعفریم فی انقطاع الا ارحموا		جنبشی که همی‌کنیم جمله قسری است فاعلموا
جنبش آنگه کند صدف که بود جفت جوهر او		بس که گفتن دراز شد ذاحدیث منمنم

بوقلمون چند از انکار تو		در کف ما چند خلد خار تو
یار تو از سر فلک واقف است		پس چه بود پیش وی اسرار تو
چند بگویی که همین بار و بس		چند از این چند از این بار تو
ای ز تو بیمار حبیب و طبیب		بسته ز ناسور تو تیمار تو
خورده می غفلت و منکر شده		بوی دهانت شده اقرار تو

پرده بگردان و بزن ساز نو		هین که رسید از فلک آواز نو
تازه و خندان نشود گوش و هوش		تا ز خرد درنرسد راز نو
این بکند زهره که چون ماه دید		او بزند چنگ طرب ساز نو
خیز سبک رطل گران را بیار		تا ببرم شرم ز هنباز نو
برجه ساقی طرب آغاز کن		وز می کهنه بنه آغاز نو
در عوض آنک گزیدی رخم		بوسه بده بر سر این گاز نو
از تو رخ همچو زرم گاز یافت		می‌رسدم گر بکنم ناز نو
چون نکنم ناز که پنهان و فاش		می‌رسدم خلعت و اعزاز نو
خلعت نو بین که به هر گوشه‌اش		تازه طرازی است ز طراز نو
پر همایی بگشا در وفا		بر سر عشاق به پرواز نو
مرد قناعت که کرم‌های تو		حرص دهد هر نفس و آز نو
می به سبو ده که به تو تشنه شد		این قنق خابیه پرداز نو
رنگ رخ و اشک روانم بس است		سر مرا هر یک غماز نو
گرم درآ گرم که آن گرمدار		صنعت نو دارد و انگاز نو
بس کن کاین گفت تو نسبت به عشق		جامه کهنه‌ست ز بزاز نو

یا قمرا لوعه للقمرین سکن		حلت علی حریمهم فی خطر لیمنوا
یا شجرا غصونه فوق سماء وهمنا		هز هز فی قلوبنا مرحمه لنجتنوا
هر کی تو گردنش زدی گشت درازگردن او		خرمن هر کی سوختی گشت بزرگ خرمن او
هر کی سرش شکافتی سر بفراخت بر فلک		هر کی تو در چهش کنی یافت جهان روشن او
یا بلدا مخلدا افلح من ثوی به		للبرکات مطلع للثمرات معدن
یا سحرا منورا لیس عقیبه دجی		افلح کل منظر ذاک به مزین
هر کی طرب رها کند پشت سوی وفا کند		بازکشاندش به خود با کرم مفتن او
می‌کشدش که ای رهی از کف من کجا رهی		رو به من آورید هین ها الذین آمنوا
جاء اوان وصلنا یلحقنا باصلنا		شممنا عبیره فانتهضوا لتیقنوا
ما بقی انسلاخنا ان هنا مناخنا		فی عرفات معشر ابتکروا و احسنوا
پند نگار خود شنو از بر او برون مرو		ای دل و دیده دیده‌ای ای دل و دیده من او
پیش خودم همی‌نشان بر سر من همی‌فشان		تا ز تو لاف می‌زنم کم بگرفت دامن او
قد نطق الهوی اسکتوا استمعوا و انصتوا		ان لسان نطقنا عند لقاه الکن
بستم من دهان خود دل بگشاد صد دهان		بهر دل تو تن زدم بس بودم نوازن او
در گل و در شکر نشین بهر خدای لطف بین		سیب و انار تازه چین کمد در فشاندن او

بوسیسی افندیمو هم محسن و هم مه رو		نیپو سر کینیکا چونم من و چونی تو
یا نعم صباح ای جان مستند همه رندان		تا شب همگان عریان با یار در آب جو
یا قوم اتیناکم فی الحب فدیناکم		مذ نحن رایناکم امنیتنا تصفوا
گر جام دهی شادم دشنام دهی شادم		افندی اوتی تیلس ثیلو که براکالو
چون مست شد این بنده بشنو تو پراکنده		قویثز می کناکیمو سیمیر ابرالالو
یا سیدتی هاتی من قهوه کاساتی		من زارک من صحو ایاک و ایاه
ای فارس این میدان می‌گرد تو سرگردان		آخر نه کم از چرخی در خدمت آن مه رو
پویسی چلبی پویسی ای پوسه اغا پوسی		بی‌نخوت و ناموسی این دم دل ما را جو
ای دل چو بیاسودی در خواب کجا بودی		اسکرت کما تدری من سکرک لا تصحو
واها سندی واها لما فتحت فاها		ما اطیب سقیاها تحلوا ابدا تحلو
ای چون نمکستانی اندر دل هر جانی		هر صورت را ملحی از حسن تو ای مرجو
چیزی به تو می‌ماند هر صورت خوب ار نی		از دیدن مرد و زن خالی کنمی پهلو
گر خلق بخندندم ور دست ببندندم		ور زجر پسندندم من می‌نروم زین کو
از مردم پژمرده دل می‌شود افسرده		دارد سیهی در جان گر زرد بود مازو
بانگ تو کبوتر را در برج وصال آرد		گر هست حجاب او صد برج و دو صد بارو
قوم خلقو بورا قالو شططا زورا		فی وصفک یا مولی لا نسمع ما قالوا
این نفس ستیزه رو چون بزبچه بالاجو		جز ریش ندارد او نامش چه کنم ریشو
خامش کن خامش کن از گفته فرامش کن		هین بازمیا این سو آن سو پر چون تیهو

الیوم من الوصل نسیم و سعود		الیوم اری الحب علی العهد فعودوا
رفته‌ست رقیب و بر آن یار نبود او		بی‌زحمت دشمن دم عشاق شنود او
یا قلب ابشرک به وصل و رحیق		ما فاتک من دهرک الیوم یعود
شکر است عدو رفته و ما همدم جامیم		ما سرخ و سپید از طرب و کور و کبود او
یا حب حنا نیک تجلیت بوصل		الروح فدا روحک بالروح تجود
ما را که برای دل حساد جفا گفت		امروز چو خلوت شد ما را بستود او
هذا قمر قد غلب الشمس بنور		من طالعه الیوم علی الشمس یسود
امروز نقاب از رخ خود ماه برانداخت		بر طلعت خورشید و مه و زهره فزود او
ما اکثر ما قد خفض العیش به هجر		للعیش من الیوم نهوض و صعود
پیوسته ز خورشید ستاند مه نو نور		این مه که به خورشید دهد نور چه بود او
یا قلب تمتع و طب ان شکورا		الحب شفیق لک و الله ودود
این دم سپه عشق چه خوش دست گشادند		چون یک گره از طره پربند گشود او
الحب الی المجلس والله سقانا		و السکر من القهوه کالدهر ولود
آن غم که ز عشاق بسی گرد برآورد		بیرون ز در است این دم و از بام فرود او
الیوم من العیش لقاء و شفا		الیوم من السکر رکوع و سجود
آن ساغر لاغرشده را داروی دل ده		دیر است که محروم شد از ذوق وجود او
یا قوم الی العشق انیبوا و اجیبوا		لما کتب الله علی العشق خلود
امروز صلا می‌زند این خفته دلان را		آن عشق سماوی که نخفت و نغنود او
العشق من الکون حیات و لباب		و العیش سوی العشق قشور و جلود
هر دوست که از عشق به دنیات کشاند		خود دشمن تو او است یقین دان و حسود او
لا تنطق فی العشق و یکفیک انین		فالمخلص للعاشق صبر و جحود
بس کن تو مگو هیچ که تا اشک بگوید		دل خود چو بسوزد بدهد بوی چو عود او

بگردان ساقی مه روی جام		رهایی ده مرا از ننگ و نام
گرفتارم به دامت ساقیا ز آنک		نهادستی به هر گامی تو دام
رها کن کاهلی دریاب ما را		و لا تکسل فان القوم قاموا
الیس الصحو منزل کل هم		الیس العیش فی هم حرام
الا صوموا فان الصوم غنم		شراب الروح یشربه الصیام
هر آن کو روزه دارد در حدیث است		مه حق را ببیند وقت شام
نکو نبود که من از در درآیم		تو بگریزی ز من از راه بام
تو بگریزی و من فریاد در پی		که یک دم صبر کن ای تیزگام
مسلمانان مسلمانان چه چاره‌ست		که من سوزیدم و این کار خام
نباشد چاره جز صافی شرابی		باقداح یقلبها الکرام
حدیث عاشقان پایان ندارد		فنستکفی بهذا و السلام
جواب گفته متنبی است این		فؤاد ما تسلیه المدام

هم صدوا هم عتبوا عتابا ما له سبب		تن و دل ما مسخر او که می‌نپرد به جز بر او
فما طلبوا سوی سقمی فطاب علی ما طلبوا		عجب خبری که می‌دهدم دم و غم او کر و فر او
فنی جلدی اذا عبسوا فکیف تری اذا طربوا		مرا غم او چو زنده کند چگونه شوم ز منظر او
فلا هرب اذا طلبوا و لا طرب اذا هربوا		عجب چه بود بهر دو جهان که آن نبود میسر او
اری امما به سکروا و لا قدح و لا عنب		حدث نشود شکر که خوری شکر چو چشد ز شکر او
لقد ملئت خواطرنا بهم عجبا و ما العجب		سحر اثری ز طلعت او شبم نفسی ز عنبر او
سکت او ناوهم سکتوا و لا سئمو و لا عتبوا		خبر نکنم دگر که مرا رسید خبر ز مخبر او
فوا حزنی اذا حجبوا و یا طربی اذا قربوا		درم بزند سری نکند که سر نبرد کس از سر او

یا عاشقین المقصد سیحوا الی ما ترشدوا		و استفتشوا من یسعد یلقون این السید
العشق نور مرتفع و السر نعم المکترع		نهر الهوی لا ینقطع نار الهوی لا تخمد
لا عشق الا بالجوی من کان فی سقم الهوی		ان قیل طار فی الهوا لا تنکرو لا تعبدوا
العشق ما فی رقه خیر لکم من عتقه		جفن بکا فی عشقه لا تحسبوه ترمد
امر المحبین انطوی امراضهم خیر الدوا		ما لم یضلوا فی الهوی لا تزعمو ان یهتدوا
اصحابنا لا تیأسوا بعد الجوی مستانس		غیر الهوی لا تلبسو غیر الهوی لا ترتدوا
سحر الهوی مقعوده نار الجوی موقوده		ذانعمه مفقوده حرمان من لا یجهد
نادیت یوم الملتقی اذ حار عقلی و التقی		هذا بقاء فی البقا هذا نعیم سرمد
ان فاتکم لا تفعلوا و استفتشوه و اعقلوا		لا تَرقَدوا لا تأکُلوا ما لَم تَروا لا تَعبَدوا

الا یا ساقیا انی لظمن و مشتاق		ادر کأسا و لا تنکر فان القوم قد ذاقوا
اذا ما شئت اسراری ادر کأسا من النار		فاسکرنی و سائلنی الی من انت مشتاق
اضاء العشق مصباحا فصار اللیل اصباحا		و من انواره انشقت علی الاحجار احداق
فداء العشق ادوائی و مر العشق حلوائی		و انی بین عشاق اسوق حیث ما ساقوا
خذ الدنیا و خلینا فدنیا العشق تکفینا		لنا فی العشق جنات و بلدان و اسواق
و ارواح تلاقینا و ارواح سواقینا		و خمر فیه مدرار و کأس العشق رقراق

ابناء ربیعنا تعالوا		فالورد یقول لا تبالوا
و العشق یصیحکم جهارا		الخلد لکم فلا تزالوا
و الحسن علی البها تجلی		و السکر حواه و الکمال
من کان مخرسا جمادا		الیوم تکلموا و قالوا
من کان مبلسا قنوطا		ذابوا و تضاحکوا و نالوا
من بعد فان تروا غضوبا		ماذا غضب فذا دلال

جود الشموس علی الوری اشراق		و وراء ها نور الهوی براق
و وراء انوار الهوی لی سید		ضائت لنا بضیائه الافاق
ما اطیب العشاق فی اشواقهم		العشق ایضا نحوهم مشتاق
هموا لرؤیته فلاحت شمسه		حارت و کلت نحوه الاحداق
نادی منادی عاشقیه بدعوه		طفقوا الی صوت النداء و ساقوا
سکروا برؤیته و راح لقائه		لا تحسبوهم بعد ذاک افاقوا
ان شئت من یحکیک برق خدوده		ضعفی و صفره و جنتی مصداق

حد البشیر بشاره یا جار		دهش الفؤاد بما حداه و حاروا
سمعوا نداء الحق من فم طارق		قرب الخیام الیکم و الدار
و دنا کریم وجهه قمر الدجی		و خیاله لعاشقین مدار
فتحلقوا حول البشیر و اقبلوا		سجدوا جمیعا للبشیر و زاروا
سکنت قلوب بعد ما سکن البلا		لبسوا لباس الجد منه و ساروا

امسی و اصبح بالجوی اتعذب		قلبی علی نار الهوی یتقلب
ان کنت تهجرنی تهذبنی به		انت النهی و بلاک لا اتهذب
ما بال قلبک قد قسا فالی متی		ابکی و مما قد جری اتعتب
مما احب بان اقول فدیتکم		احیی بکم و قتیلکم اتلقب
و اشرتم بالصبر لی متسلیا		ما هکذی عشقی به لا تحسبوا
ما عشت فی هذا الفراق سویعه		لو لا لقائک کل یوم ارقب
انی اتوب مناجیا و منادیا		فانا المسیء بسیدی و المذنب
تبریز جل به شمس دین سیدی		ابکی دما مما جنیت و اشرب

مررت بدر فی هواه بحار		راوه بدر و فی الدلال و حاروا
و شاهدت ماء شابه الروح فی الصفا		و یعشق ذاک الماء ما هو نار
و للعشق نور لیس للشمس مثله		فظل دلیل العاشقین و ساروا
عروس الهوی بدر تلالا فی الدجی		علیها دماء العاشقین خمار
ظللت من الدنیا علی طلب الهوی		اضاء لنا غیر الدیار دیار
فشاهدت رکبانا قریحا مطیهم		و کان لهم عند المسیر بدار
فقلت لهم فی ذاک قالوا لفی الهوی		لمن فر من هذا الدیار دمار
و ان شئت برهانا فسافر ببلده		یقال لها تبریز و هی مزار
فیشتم اهل العشق من ترباته		و للروح منها زخرف و سوار
تروح کلیل مظلم فی هوائه		و ترجع مسرورا و انت نهار

امروز مستان را نگر در مست ما آویخته		افکنده عقل و عافیت و اندر بلا آویخته
گفتم که ای مستان جان می‌خورده از دستان جان		ای صد هزاران جان و دل اندر شما آویخته
گفتند شکر الله را کو جلوه کرد این ماه را		افتاده بودیم از بقا در قعر لا آویخته
بگریختیم از جور او یک مدتی وز دور او		چون دشمنان بودیم ما اندر جفا آویخته
جام وفا برداشته کار و دکان بگذاشته		و افسردگان بی‌مزه در کارها آویخته
بنشسته عقل سرمه کش با هر کی با چشمی است خوش		بنشسته زاغ دیده کش بر هر کجا آویخته
زین خنب‌های تلخ و خوش گر چاشنی داری بچش		ترک هوا خوشتر بود یا در هوا آویخته
عمری دل من در غمش آواره شد می‌جستمش		دیدم دل بیچاره را خوش در خدا آویخته
بر دار دنیا ای فتی گر ایمنی برخیز تا		بنمایم آزادانت را و هم تو را آویخته
بر دار ملک جاودان بین کشتگان زنده جان		مانند منصور جوان در ارتضا آویخته
عشقا تویی سلطان من از بهر من داری بزن		روشن ندارد خانه را قندیل ناآویخته
من خاک پای آن کسم کو دست در مردان زند		جانم غلام آن مسی در کیمیا آویخته
برجه طرب را ساز کن عیش و سماع آغاز کن		خوش نیست آن دف سرنگون نی بی‌نوا آویخته
دف دل گشاید بسته را نی جان فزاید خسته را		این دلگشا چون بسته شد و آن جان فزا آویخته
امروز دستی برگشا ایثار کن جان در سخا		با کفر حاتم رست چون بد در سخا آویخته
هست آن سخا چون دام نان اما صفا چون دام جان		کو در سخا آویخته کو در صفا آویخته
باشد سخی چون خایفی در غار ایثاری شده		صوفی چو بوبکری بود در مصطفی آویخته
این دل دهد در دلبری جان هم سپارد بر سری		و آن صرفه جو چون مشتری اندر بها آویخته
آن چون نهنگ آیان شده دریا در او حیران شده		وین بحری نوآشنا در آشنا آویخته
گویی که این کار و کیا یا صدق باشد یا ریا		آن جا که عشاقند و ما صدق و ریا آویخته
شب گشت ای شاه جهان چشم و چراغ شب روان		ای پیش روی چون مهت ماه سما آویخته
من شادمان چون ماه نو تو جان فزا چون جاه نو		وی در غم تو ماه نو چون من دوتا آویخته
کوه است جان در معرفت تن برگ کاهی در صفت		بر برگ کی دیده است کس یک کوه را آویخته
از ره روان گردی روان صحبت ببر از دیگران		ور نی بمانی مبتلا در مبتلا آویخته
جان عزیزان گشته خون تا عاقبت چون است چون		از بدگمانی سرنگون در انتها آویخته
چون دید جان پاکشان آن تخم کاول کاشت جان		واگشت فکر از انتها در ابتدا آویخته
اصل ندا از دل بود در کوه تن افتد صدا		خاموش رو در اصل کن ای در صدا آویخته
گفت زبان کبر آورد کبرت نیازت را خورد		شو تو ز کبر خود جدا در کبریا آویخته
ای شمس تبریزی برآ از سوی شرق کبریا		جان‌ها ز تو چون ذره‌ها اندر ضیا آویخته

ای جبرئیل از عشق تو اندر سما پا کوفته		ای انجم و چرخ و فلک اندر هوا پا کوفته
تا گاو و ماهی زیر این هفتم زمین خرم شده		هر برج تا گاو و سمک اندر علا پا کوفته
انگور دل پرخون شده رفته به سوی میکده		تا آتشی در می‌زده در خنب‌ها پا کوفته
دل دیده آب روی خود در خاک کوی عشق او		چون آن عنایت دید دل اندر عنا پا کوفته
جان همچو ایوب نبی در ذوق آن لطف و کرم		با قالب پرکرم خود اندر بلا پا کوفته
خلقی که خواهند آمدن از نسل آدم بعد از این		جان‌های ایشان بهر تو هم در فنا پا کوفته
اندر خرابات فنا شاهنشهان محتشم		هم بی‌کله سرور شده هم بی‌قبا پا کوفته
قومی بدیده چیزکی عاشق شده لیک از حسد		از کبر و ناموس و حیا هم در خلاء پا کوفته
اصحاب کبر و نفس کی باشند لایق شاه را		کز عزت این شاه ما صد کبریا پا کوفته
قومی ببینی رقص کن در عشق نان و شوربا		قومی دگر در عشقشان نان و ابا پا کوفته
خوش گوهری کو گوهری هشت از هوای بحر او		تا بحر شد در سر خود در اصطفا پا کوفته
کو او و کو بیچاره‌ای کو هست در تقلید خود		در خون خود چرخی زده و اندر رجا پا کوفته
با این همه او به بود از غافل منکر که او		گه می‌کند اقرارکی گه او ز لا پا کوفته
قومی به عشق آن فتی بگذشت از هست و فنا		قومی به عشق خود که من هستم فنا پا کوفته
خفاش در تاریکیی در عشق ظلمت‌ها به رقص		مرغان خورشیدی سحر تا والضحی پا کوفته
تو شمس تبریزی بگو ای باد صبح تیزرو		با من بگو احوال او با من درآ پا کوفته

یک چند رندند این طرف در ظل دل پنهان شده		و آن آفتاب از سقف دل بر جانشان تابان شده
هر نجم ناهیدی شده هر ذره خورشیدی شده		خورشید و اختر پیششان چون ذره سرگردان شده
آن عقل و دل گم کردگان جان سوی کیوان بردگان		بی‌چتر و سنجق هر یکی کیخسرو و سلطان شده
بسیار مرکب کشته‌ای گرد جهان برگشته‌ای		در جان سفر کن درنگر قومی سراسر جان شده
با این عطای ایزدی با این جمال و شاهدی		فرمان پرستان را نگر مستغرق فرمان شده
چون آینه آن سینه شان آن سینه بی‌کینه شان		دلشان چو میدان فلک سلطان سوی میدان شده
از هیهی و هیهایشان وز لعل شکرخایشان		نقل و شراب و آن دگر در شهر ما ارزان شده
چون دوش اگر بی‌خویشمی از فتنه من نندیشمی		باقی این را بودمی بی‌خویشتن گویان شده
این دم فروبندم دهن زیرا به خویشم مرتهن		تا آن زمانی که دلم باشد از او سکران شده
سلطان سلطانان جان شمس الحق تبریزیان		هر جان از او دریا شده هر جسم از او مرجان شده

این کیست این این کیست این شیرین و زیبا آمده		سرمست و نعلین در بغل در خانه ما آمده
خانه در او حیران شده اندیشه سرگردان شده		صد عقل و جان اندر پیش بی‌دست و بی‌پا آمده
آمد به مکر آن لعل لب کفچه به کف آتش طلب		تا خود که را سوزد عجب آن یار تنها آمده
ای معدن آتش بیا آتش چه می‌جویی ز ما		والله که مکر است و دغا ای ناگه این جا آمده
روپوش چون پوشد تو را ای روی تو شمس الضحی		ای کنج و خانه از رخت چون دشت و صحرا آمده
ای یوسف از بالای چه بر آب چه زد عکس تو		آن آب چه از عشق تو جوشیده بالا آمده
شاد آمدی شاد آمدی جادو و استاد آمدی		چون هدهد پیغامبری از پیش عنقا آمده
ای آب حیوان در جگر هر جور تو صد من شکر		هر لحظه‌ای شکلی دگر از رب اعلا آمده
ای دلنواز و دلبری کاندرنگنجی در بری		ای چشم ما از گوهرت افزون ز دریا آمده
چرخ و زمین آیینه‌ای وز عکس ماه روی تو		آن آینه زنده شده و اندر تماشا آمده
خاموش کن خاموش کن از راه دیگر جوش کن		ای دود آتش‌های تو سودای سرها آمده

این کیست این این کیست این در حلقه ناگاه آمده		این نور اللهی است این از پیش الله آمده
این لطف و رحمت را نگر وین بخت و دولت را نگر		در چاره بداختران با روی چون ماه آمده
لیلی زیبا را نگر خوش طالب مجنون شده		و آن کهربای روح بین در جذب هر کاه آمده
از لذت بوهای او وز حسن و از خوهای او		وز قل تعالوهای او جان‌ها به درگاه آمده
صد نقش سازد بر عدم از چاکر و صاحب علم		در دل خیالات خوشش زیبا و دلخواه آمده
تخییل‌ها را آن صمد روزی حقیقت‌ها کند		تا دررسد در زندگی اشکال گمراه آمده
از چاه شور این جهان در دلو قرآن رو برآ		ای یوسف آخر بهر توست این دلو در چاه آمده
کی باشد ای گفت زبان من از تو مستغنی شده		با آفتاب معرفت در سایه شاه آمده
یا رب مرا پیش از اجل فارغ کن از علم و عمل		خاصه ز علم منطقی در جمله افواه آمده

ای عاشقان ای عاشقان دیوانه‌ام کو سلسله		ای سلسله جنبان جان عالم ز تو پرغلغله
زنجیر دیگر ساختی در گردنم انداختی		وز آسمان درتاختی تا رهزنی بر قافله
برخیز ای جان از جهان برپر ز خاک خاکدان		کز بهر ما بر آسمان گردان شده‌ست این مشعله
آن را که باشد درد دل کی رهزند باران گل		از عشق باشد او بحل کو را نشد که خردله
روزی مخنث بانگ زد گفتا که ای چوبان بد		آن بز عجب ما را گزد در من نظر کرد از گله
گفتا مخنث را گزد هم بکشدش زیر لگد		اما چه غم زو مرد را گفتا نکو گفتی هله
کو عقل تا گویا شوی کو پای تا پویا شوی		وز خشک در دریا شوی ایمن شوی از زلزله
سلطان سلطانان شوی در ملک جاویدان شوی		بالاتر از کیوان شوی بیرون شوی زین مزبله
چون عقل کل صاحب عمل جوشان چو دریای عسل		چون آفتاب اندر حمل چون مه به برج سنبله
صد زاغ و جغد و فاخته در تو نواها ساخته		بشنیدیی اسرار دل گر کم شدی این مشغله
بی‌دل شو ار صاحب دلی دیوانه شو گر عاقلی		کاین عقل جزوی می‌شود در چشم عشقت آبله
تا صورت غیبی رسد وز صورتت بیرون کشد		کز جعد پیچاپیچ او مشکل شده‌ست این مسله
اما در این راه از خوشی باید که دامن برکشی		زیرا ز خون عاشقان آغشته‌ست این مرحله
رو رو دلا با قافله تنها مرو در مرحله		زیرا که زاید فتنه‌ها این روزگار حامله
از رنج‌ها مطلق روی اندر امان حق روی		در بحر چون زورق روی رفتی دلا رو بی‌گله
چون دل ز جان برداشتی رستی ز جنگ و آشتی		آزاد و فارغ گشته‌ای هم از دکان هم از غله
ز اندیشه جانت رسته شد راه خطرها بسته شد		آن کو به تو پیوسته شد پیوسته باشد در چله
در روز چون ایمن شدی زین رومی باعربده		شب هم مکن اندیشه‌ای زین زنگی پرزنگله
خامش کن ای شیرین لقا رو مشک بربند ای سقا		زیرا نگنجد موج‌ها اندر سبو و بلبله

ای از تو خاکی تن شده تن فکرت و گفتن شده		وز گفت و فکرت بس صور در غیب آبستن شده
هر صورتی پرورده‌ای معنی است لیک افسرده‌ای		صورت چو معنی شد کنون آغاز را روشن شده
یخ را اگر بیند کسی و آن کس نداند اصل یخ		چون دید کآخر آب شد در اصل یخ بی‌ظن شده
اندیشه جز زیبا مکن کو تار و پود صورت است		ز اندیشه‌ای احسن تند هر صورتی احسن شده
زان سوی کاندازی نظر آن جنس می‌آید صور		پس از نظر آید صور اشکال مرد و زن شده
با آن نشین کو روشن است کز دل سوی دل روزن است		خاک از چه ورد و سوسن است کش آب هم مسکن شده
ور همنشین حق شوی جان خوش مطلق شوی		یا رب چه بارونق شوی ای جان جان من شده
از جا به بی‌جا آمده اه رفته هیهای آمده		بی‌دست و بی‌پای آمده چون ماه خوش خرمن شده
یا رب که چون می‌بینمش ای بنده جان و دینمش		خود چیست این تمکینمش ای عقل از این امکن شده
هر ذره‌ای را محرم او هر خوش دمی را همدم او		نادیده زو زاهد شده زو دیده تردامن شده
ای عشق حق سودای او آن او است او جویای او		وی می‌دمد در وای او ای طالب معدن شده
هم طالب و مطلوب او هم عاشق و معشوق او		هم یوسف و یعقوب او هم طوق و هم گردن شده
اوصافت ای کس کم چو تو پایان ندارد همچو تو		چند آب و روغن می‌کنم ای آب من روغن شده

ای جان و دل از عشق تو در بزم تو پا کوفته		سرها بریده بی‌عدد در رزم تو پا کوفته
چون عزم میدان زمین کردی تو ای روح امین		ذرات خاک این زمین از عزم تو پا کوفته
فرمان خرمشاهیت در خون دل توقیع شد		کف کرد خون بر روی خون از جزم تو پا کوفته
ای حزم جمله خسروان از عهد آدم تا کنون		بستان گرو از من به جان کز حزم تو پا کوفته
خوارزمیان منکر شده دیدار بی‌چون را ولی		از بینش بی‌چون تو خوارزم تو پا کوفته
ای آفتاب روی تو کرده هزیمت ماه را		و آن ماه در راه آمده از هزم تو پا کوفته
چون شمس تبریزی کند در مصحف دل یک نظر		اعراب او رقصان شده هم جزم تو پا کوفته

ساقی فرخ رخ من جام چو گلنار بده		بهر من ار می‌ندهی بهر دل یار بده
ساقی دلدار تویی چاره بیمار تویی		شربت شادی و شفا زود به بیمار بده
باده در آن جام فکن گردن اندیشه بزن		هین دل ما را مشکن ای دل و دلدار بده
باز کن آن میکده را ترک کن این عربده را		عاشق تشنه زده را از خم خمار بده
جان بهار و چمنی رونق سرو و سمنی		هین که بهانه نکنی ای بت عیار بده
پای چو در حیله نهی وز کف مستان بجهی		دشمن ما شاد شود کوری اغیار بده
غم مده و آه مده جز به طرب راه مده		آه ز بیراه بود ره بگشا بار بده
ما همه مخمور لقا تشنه سغراق بقا		بهر گرو پیش سقا خرقه و دستار بده
تشنه دیرینه منم گرم دل و سینه منم		جام و قدح را بشکن بی‌حد و بسیار بده
خود مه و مهتاب تویی ماهی این آب منم		ماه به ماهی نرسد پس ز مه ادرار بده

باده بده باد مده وز خودمان یاد مده		روز نشاط است و طرب برمنشین داد مده
آمده‌ام مست لقا کشته شمشیر فنا		گر نه چنینم تو مرا هیچ دل شاد مده
خواجه تو عارف بده‌ای نوبت دولت زده‌ای		کامل جان آمده‌ای دست به استاد مده
در ده ویرانه تو گنج نهان است ز هو		هین ده ویران تو را نیز به بغداد مده
والله تیره شب تو به ز دو صد روز نکو		شب مده و روز مجو عاج به شمشاد مده
غیر خدا نیست کسی در دو جهان همنفسی		هر چه وجود است تو را جز که به ایجاد مده
گر چه در این خیمه دری دانک تو با خیمه گری		لیک طناب دل خود جز که به اوتاد مده
ساقی جان صرفه مکن روز ببردی به سخن		مال یتیمان بمخور دست به فریاد مده
ای صنم خفته ستان در چمن و لاله ستان		باده ز مستان مستان در کف آحاد مده
دانه به صحرا مکشان بر سر زاغان مفشان		جوهر فردیت خود هرزه به افراد مده
چون بود ای دلشده چون نقد بر از کن فیکون		نقد تو نقد است کنون گوش به میعاد مده
هم تو تویی هم تو منم هیچ مرو از وطنم		مرغ تویی چوژه منم چوزه به هر خاد مده
آنک به خویش است گرو علم و فریبش مشنو		هست تو را دانش نو هوش به اسناد مده
خسرو جانی و جهان وز جهت کوهکنان		با تو کلندی است گران جز که به فرهاد مده
بس کن کاین نطق خرد جنبش طفلانه بود		عارف کامل شده را سبحه عباد مده

یا رجلا حصیده مجبنه و مبخله		لیس یلذک الهوی لیس لفیک حوصله
معتمد الهوی معی مستندی و سیدی		لا کرجاک ضایع یطلبه به غربله
ای گله بیش کرده تو سیر نگشتی از گله		چون بکری است این دکان چاره نباشد از غله
حج پیاده می‌روی تا سر حاجیان شوی		جامه چرا دری اگر شد کف پات آبله
از پی نیم آبله شرم نیایدت که تو		هر قدمی درافکنی غلغله ای به قافله
کشتی نفس آدمی لنگری است و سست رو		زین دریا بنگذرد بی ز کشاکش و خله
گر نبدی چنین چرا جهد و جهاد آمدی		صوم و صلات و شب روی حج و مناسک و چله
صبر سوی نران رود نوحه سوی زنان رود		گردن اسب شاه را ننگ بود ز زنگله
خوش به میان صف درآ تنگ میا و دلگشا		هست ز تنگ آمدن بانگ گلوی بلبله
خاص احد چه غم خورد از بد و نیک عام خس		کوه احد چه برتپد از سر سیل و زلزله
دل مطپان به خیر و شر جانب غیب درنگر		کلکله ملایکه روح میان کلکله
عزت زر بود اگر محنت او شود شرر		هیبت و بیم شیر دان بستن او به سلسله
کم نشود انار اگر بهر شراب بفشری		بهر فضیلتی بود کوفتگی آمله
حامله است تن ز جان درد زه است رنج تن		آمدن جنین بود درد و عذاب حامله
تلخی باده را مبین عشرت مستیان نگر		محنت حامله مبین بنگر امید قابله
هست بلادر این ستم پیش بلا و پس دری		هست سر محاسبه جبر و پیش مقابله
زر به کسی به قرض ده کش بود آسیا و رز		با خلجی و مفلسی هیچ مکن معامله
نه فلک چو آسیا ملک کیست غیر حق		باغ و چراگه زمین پر ز شبان و از گله
قرض بدو ده ای پسر نفس و نفس زر و درم		گنج و گهر ستان از او از پی فرض و نافله
لب بگشاد ناطقی تا که بیان این کند		کان زر او است و نقد او فکرت خلق ناقله

ای تو برای آبرو آب حیات ریخته		زهر گرفته در دهان قند و نبات ریخته
مست و خراب این چنین چرخ ندانی از زمین		از پی آب پارگین آب فرات ریخته
همچو خران به کاه و جو نیست روا چنین مرو		بر فقرا تو درنگر زر صدقات ریخته
روح شو و جهت مجو ذات شو و صفت مگو		زان شه بی‌جهت نگر جمله جهات ریخته
آه دریغ مغز تو در ره پوست باخته		آه دریغ شاه تو در غم مات ریخته
از غم مات شاه دل خانه به خانه می‌دود		رنگ رخ و پیاده‌ها بهر نجات ریخته
جسته برات جان از او باز چو دیده روی او		کیسه دریده پیش او جمله برات ریخته
از صفتش صفات ما خارشناس گل شده		باز صفات ما چو گل در ره ذات ریخته
بال و پری که او تو را برد و اسیر دام کرد		بال و پری است عاریت روز وفات ریخته

آمد یار و بر کفش جام میی چو مشعله		گفت بیا حریف شو گفتم آمدم هله
جام میی که تابشش جان ببرد ز مشتری		چرخ زند ز بوی او بر سر چرخ سنبله
کوه از او سبک شده مغز از او گران شده		روح سبوکشش شده عقل شکسته بلبله
پاک نی و پلید نی در دو جهان بدید نی		قفل گشا کلید نی کنده هزار سلسله
تازه کند ملول را مایه دهد فضول را		آنک زند ز بی‌رهه راه هزار قافله
پیش رو بدان شده رهزن زاهدان شده		دایه شاهدان شده مایه بانگ و غلغله
هر کی خورد ز نیک و بد مست بمانده تا ابد		هر که نخورد تا رود جانب غصه بی‌گله
غرقه شو اندر آب حق مست شو از شراب حق		نیست شو و خراب حق ای دل تنگ حوصله
هر کی بدان گمان برد از کف مرگ جان برد		آنک نگویم آن برد اینت عظیم منزله

شحنه عشق می‌کشد از دو جهان مصادره		دیده و دل گرو کنم بهر چنان مصادره
از سبب مصادره شحنه عشق رهزند		پس بر عاشقان شود راحت جان مصادره
داد جگر مصادره از خود لعل پاره‌ها		جانب دیده پاره‌ای رفت از آن مصادره
عشق شهی است چون قمر کیسه گشا و سیم بر		سیم بده به سیم بر نیست زیان مصادره
هر چه برد مصادره از تن عاشقان گرو		بازرسد به کوی دل نورفشان مصادره
فصل بهار را ببین جمله به باغ وادهد		آنچ ز باغ برده بد ظلم خزان مصادره
بخشش آفتاب بین بازدهد قماش مه		هر چه ز ماه می‌ستد دور زمان مصادره
دیده و عقل و هوش را شب به مصادره برد		صبحدمی ندا کند بازستان مصادره
نور سحر بریخته زنگیکان گریخته		گر چه شب آفتاب را کرد نهان مصادره

دایم پیش خود نهی آینه را هرآینه		ز آنک نظیر نیستت جز که درون آینه
در تو کجا رسم تو را همچو خیال روی تو		در دل و جان و در نظر منظره هست و جای نه
هم تو منزهی ز جا هم همه جای حاضری		آیت بی چگونگی در تو و در معاینه
از سوی تو موحدی از سوی من مشبهی		جانب تو مواصله جانب من مباینه

کجا شد عهد و پیمانی که کردی دوش با بنده		که بادا عهد و بدعهدی و حسنت هر سه پاینده
ز بدعهدی چه غم دارد شهنشاهی که برباید		جهانی را به یک غمزه قرانی را به یک خنده
بخواه ای دل چه می‌خواهی عطا نقد است و شه حاضر		که آن مه رو نفرماید که رو تا سال آینده
به جان شه که نشنیدم ز نقدش وعده فردا		شنیدی نور رخ نسیه ز قرص ماه تابنده
کجا شد آن عنایت‌ها کجا شد آن حکایت‌ها		کجا شد آن گشایش‌ها کجا شد آن گشاینده
همه با ماست چه با ما که خود ماییم سرتاسر		مثل گشته‌ست در عالم که جوینده‌ست یابنده
چه جای ما که ما مردیم زیر پای عشق او		غلط گفتم کجا میرد کسی کو شد بدو زنده
خیال شه خرامان شد کلوخ و سنگ باجان شد		درخت خشک خندان شد سترون گشت زاینده
خیالش چون چنین باشد جمالش بین که چون باشد		جمالش می‌نماید در خیال نانماینده
خیالش نور خورشیدی که اندر جان‌ها افتد		جمالش قرص خورشیدی به چارم چرخ تازنده
نمک را در طعام آن کس شناسد در گه خوردن		که تنها خورده‌ست آن را و یا بوده‌ست ساینده
عجایب غیر و لاغیری که معشوق است با عاشق		وصال بوالعجب دارد زدوده با زداینده

بر آنم کز دل و دیده شوم بیزار یک باره		چو آمد آفتاب جان نخواهم شمع و استاره
دلا نقاش را بنگر چه بینی نقش گرمابه		مه و خورشید را بنگر چه گردی گرد مه پاره
نهادی سیر بر بینی نسیم گل همی‌جویی		زهی بی‌رزق کو جوید ز هر بیچاره‌ای چاره
بجز نقاش را منگر که نقش غم کند شادی		که از اکسیر لطف او عقیق و لعل شد خاره
اگر مخمور اگر مستی به بزم او رو و رستی		که شد عمری که در غربت ز خان و مانی آواره
مگر غول بیابانی ره مدین نمی‌دانی		که فوق سقف گردونی تو را قصر است و درساره
نه هر قصری که تو دیدی از آن قیصری بود آن		نه هر بامی و هر برجی ز بنایی است همواره
هزاران گل در این پستی به وعده شاد می‌خندد		هزاران شمع بر بالا به امر او است سیاره
زهی سلطان زهی نجده سری بخشد به یک سجده		اسیر او شوی بهتر کاسیر نفس مکاره
ز علم او است هر مغزی پر از اندیشه و حیله		ز لطف او است هر چشمی که مخمور است و سحاره
خری کو در کلم زاری درافتاد و نمی‌ترسد		برون رانندش از حایط بریده دم و لت خواره
مگو ای عشق با تن تو حدیث عشق زیرا او		نفاقی می‌کند با تو ولیکن نیست این کاره
به پیشت دست می‌بندد ولیکن بر تو می‌خندد		به گورستان رو و بنگر فغان از نفس اماره

به لاله دوش نسرین گفت برخیزیم مستانه		به دامان گل تازه درآویزیم مستانه
چو باده بر سر باده خوریم از گلرخ ساده		بیا تا چون گل و لاله درآمیزیم مستانه
چو نرگس شوخ چشم آمد سمن را رشک و خشم آمد		به نسرین گفت تا ما هم براستیزیم مستانه
بت گلروی چون شکر چو غنچه بسته بود آن در		چو در بگشاد وقت آمد که درریزیم مستانه
که جان‌ها کز الست آمد بسی بی‌خویش و مست آمد		از آن در آب و گل هر دم همی‌لغزیم مستانه
دلا تو اندر این شادی ز سرو آموز آزادی		که تا از جرم و از توبه بپرهیزیم مستانه
صلاح دیده ره بین صلاح الدین صلاح الدین		برای او ز خود شاید که بگریزیم مستانه

یکی ماهی همی‌بینم برون از دیده در دیده		نه او را دیده‌ای دیده نه او را گوش بشنیده
زبان و جان و دل را من نمی‌بینم مگر بیخود		از آن دم که نظر کردم در آن رخسار دزدیده
گر افلاطون بدیدستی جمال و حسن آن مه را		ز من دیوانه‌تر گشتی ز من بتر بشوریده
قدم آیینه حادث حدث آیینه قدمت		در آن آیینه این هر دو چو زلفینش بپیچیده
یکی ابری ورای حس که بارانش همه جان است		نثار خاک جسم او چه باران‌ها بباریده
قمررویان گردونی بدیده عکس رخسارش		خجل گشته از آن خوبی پس گردن بخاریده
ابد دست ازل بگرفت سوی قصر آن مه برد		بدیده هر دو را غیرت بدین هر دو بخندیده
که گرداگرد قصر او چه شیرانند کز غیرت		به قصد خون جانبازان و صدیقان بغریده
به ناگه جست از لفظم که آن شه کیست شمس الدین		شه تبریز و خون من در این گفتن بجوشیده

ز بردابرد عشق او چو بشنید این دل پاره		برآمد از وجود خویش و هر دو کون یک باره
به بحر نیستی درشد همه هستی محقر شد		به ناگه شعله‌ای برشد شگرف از جان خون خواره
کجا اسراربین آمد دمی کز کبر و کین آمد		حیاتی کز زمین آمد بود در بحر بیچاره
الا ای جان انسانی چو از اقلیم نقصانی		به شب هنگام ظلمانی چو اختر باش سیاره
چو از مردان مدد یابی یکی عیش ابد یابی		سپاه بی‌عدد یابی به قهر نفس اماره
چو هستی را همی‌روبی سر هر نفس می‌کوبی		بدید آید یکی خوبی نه رو باشد نه رخساره
چه باشد صد قمر آن جا شود هر خاک زر آن جا		به غیر دل مبر آن جا که آن جا هست دل پاره
زهی دربخش دریایی برای جان بینایی		شمار ریگ هر جایی ز عشقش هست آواره
خوشا مشکا که می‌بیزی به راه شمس تبریزی		زهی باده که می‌ریزی برای جان میخواره

سراندازان همی‌آیی نگارین جگرخواره		دلم بردی نمی‌دانم چه آوردی دگرباره
فغان از چشم مکارت کز اول بود این کارت		که پاره پاره پیش آیی و بربایی دل پاره
برای ماه بی‌چون را کشیدی جور گردون را		مسلم گشت مجنون را که عاقل نیست این کاره
بیار آن جام پرآتش که تا ما درکشیمش خوش		به عشق روی آن مه وش برون از چرخ و استاره
بزن آتش به کشت من فکن از بام طشت من		که کار عشق این باشد که باشد عاشق آواره
اگر زخمی زنی از کین به قصد این دل مسکین		بزن که زخم بردارد چه باید کرد بیچاره
دلم شد جای اندیشه و یا دکان پرشیشه		بگو ای شمس تبریزی دلت سنگ است یا خاره

مرا گویی که چونی تو لطیف و لمتر و تازه		مثال حسن و احسانت برون از حد و اندازه
خوش آن باشد که می‌راند به سوی اصل شیرینی		در آن سیران سقط کرده هزاران اسب و جمازه
همی‌کوشم به خاموشی ولیکن از شکرنوشی		شدم همخوی آن غمزه که آن غمزه‌ست غمازه
دلا سرسخت و پاسستی چنین باشند در مستی		ولی بشتاب لنگانه که می‌بندند دروازه
بدان صبح نجاتی رو بدان بحر حیاتی رو		بزن سنگی بر این کوزه بزن نفطی در آن کازه
بهل می را به میخواران بهل تب را به غمخواران		که این را جملگی نقش است و آن را جمله آوازه
که کنزا کنت مخفیا فاحببت بان اعرف		برای جان مشتاقان به رغم نفس طنازه
تعالوا یا موالینا الی اعلی معالینا		فان الجسم کالاعمی و ان الحس عکازه
الی نور هو الله تری فی ضؤ لقیاه		کمال البدر نقصانا و عین الشمس خبازه

چو در دل پای بنهادی بشد از دست اندیشه		میان بگشاد اسرار و میان بربست اندیشه
به پیش جان درآمد دل که اندر خود مکن منزل		گران جان دید مر جان را سبک برجست اندیشه
رسید از عشق جاسوسش که بسم الله زمین بوسش		در این اندیشه بیخود شد به حق پیوست اندیشه
خرابات بتان درشد حریف رطل و ساغر شد		همه غیبش مصور شد زهی سرمست اندیشه
برست او از خوداندیشی چنان آمد ز بی‌خویشی		که از هر کس همی‌پرسد عجب خود هست اندیشه
فلک از خوف دل کم زد دو دست خویش بر هم زد		که از من کس نرست آخر چگونه رست اندیشه
چنین اندیشه را هر کس نهد دامی به پیش و پس		گمان دارد که درگنجد به دام و شست اندیشه
چو هر نقشی که می‌جوید ز اندیشه همی‌روید		تو مر هر نقش را مپرست و خود بپرست اندیشه
جواهر جمله ساکن بد همه همچون اماکن بد		شکافید این جواهر را و بیرون جست اندیشه
جهان کهنه را بنگر گهی فربه گهی لاغر		که درد کهنه زان دارد که نوزاد است اندیشه
که درد زه ازان دارد که تا شه زاده‌ای زاید		نتیجه سربلند آمد چو شد سربست اندیشه
چو دل از غم رسول آمد بر دل جبرئیل آمد		چو مریم از دو صد عیسی شده‌ست آبست اندیشه
چو شهد شمس تبریزی فزاید در مزاجم خون		از آن چون زخم فصادی رگ دل خست اندیشه

زهی بزم خداوندی زهی می‌های شاهانه		زهی یغما که می‌آرد شه قفجاق ترکانه
دلم آهن همی‌خاید از آن لعلین لبی که او		کنار لطف بگشاید میان حلقه مستانه
هر آن جانی که شد مجنون به عشق حالت بی‌چون		کجا گیرد قرار اکنون بدین افسون و افسانه
چو او طره برافشاند سوی عاشق همی‌داند		که از زنجیر جنبیدن بجنبد شور دیوانه
به عشق طره‌های او که جعد و شاخ شاخ آمد		دل من شاخ شاخ آید چو دندان در سر شانه
چه برهم گشته‌اند این دم حریفان دل از مستی		برای جانت ای مه رو سری درکن در این خانه
اگر ساقی ندادت می دلا در گل چه افتادی		وگر آن مشک نگشاد او چرا پر گشت پیمانه
خداوندا در این بیشه چه گم گشته‌ست اندیشه		تنی تن کجا ماند میان جان و جانانه
بیا ای شمس تبریزی که در رفعت سلیمانی		که از عشقت همه مرغان شدند از دام و از دانه

سراندازان همی‌آیی ز راه سینه در دیده		فسونگرم می‌خوانی حکایت‌های شوریده
به دم در چرخ می‌آری فلک‌ها را و گردون را		چه باشد پیش افسونت یکی ادراک پوسیده
گناه هر دو عالم را به یک توبه فروشویی		چرایی زلت ما را تو در انگشت پیچیده
تو را هر گوشه ایوبی به هر اطراف یعقوبی		شکسته عشق درهاشان قماش از خانه دزدیده
خرامان شو به گورستان ندایی کن بدان بستان		که خیز ای مرده کهنه برقص ای جسم ریزیده
همان دم جمله گورستان شود چون شهر آبادان		همه رقصان همه شادان قضا از جمله گردیده
گزافه این نمی‌لافم خیالی بر نمی‌بافم		که صد ره دیده‌ام این را نمی‌گویم ز نادیده
کسی کز خلق می‌گوید که من بگریختم رفتم		صدق گو گر گریبانش پس پشت است بدریده
خمش کن بشنو ای ناطق غم معشوق با عاشق		که تا طالب بود جویان بود مطلب ستیزیده

با زر غم و بی‌زر غم آخر غم با زر به		چون راهروی باری راهی که برد تا ده
بشنو سخن یاران بگریز ز طراران		از جمع مکش خود را استیزه مکن مسته
آدم ز چه عریان شد دنیا ز چه ویران شد		چون بود که طوفان شد ز استیزه که با مه
تا شمع نمی‌گرید آن شعله نمی‌خندد		تا جسم نمی‌کاهد جان می‌نشود فربه
خوی ملکی بگزین بر دیو امیری کن		گاو تو چو شد قربان پا بر سر گردون نه

من سرخوش و تو دلخوش غم بی‌دل و بی‌سر به		دل می‌ده و بر می‌خور از دلبر و دل بر به
عالم همه چون دریا تن چون صدف جویا		جان وصف گهر گویا زین‌ها همه گوهر به
صورت مثل چادر جان رفته به چادر در		بی‌صورت و بی‌پیکر وز هر چه مصور به
تو پرده تن دیدی از سینه بنشنیدی		آن زخمه که دل می‌زد کان پرده دیگر به
از چهره تو زر می‌زن با چهره زر می‌گو		با زر غم و بی‌زر غم آخر غم با زر به

هشیار شدم ساقی دستار به من واده		یا مشک سقا پر کن یا مشک به سقا ده
نیمی بخور ای ساقی ما را بده آن باقی		والله که غلط گفتم نی نی همه ما را ده
ای فتنه مرد و زن امشب در من بشکن		رخت من و نقد من بردار و به یغما ده
خواهی که همه دریا آب حیوان گردد		از جام شراب خود یک جرعه به دریا ده
خواهی که مه و زهره چون مرغ فرود آید		زان می که به کف داری یک رطل به بالا ده

ناگاه درافتادم زان قصر و سراپرده		در قعر چنین چاهی ناخورده و نابرده
دنیا نبود عیدم من زشتی او دیدم		گلگونه نهد بر رو آن روسپی زرده
گلگونه چه آراید آن خاربن بد را		آن خار فرورفته در هر جگر و گرده
با تارک گل آمد موبند فروهشته		ابروی خود از وسمه آن کور سیه کرده
منگر تو به خلخالش ساق سیهش را بین		خوش آید شب بازی لیک از سپس پرده
رو دست بشو از وی ای صوفی روشسته		دل را بستر از وی ای مرد سراسترده
بدبخت و گران جانی کو بخت از او جوید		دربند بزرگی شد می‌سوزد چون خرده
فریاد رس ای جانان ما را ز گران جانان		ای از عدمی ما را در چرخ درآورده
خاموش سخن می‌ران زان خوش دم بی‌پایان		تا چند سخن سازی تو زین دم بشمرده

هر روز پری زادی از سوی سراپرده		ما را و حریفان را در چرخ درآورده
صوفی ز هوای او پشمینه شکافیده		عالم ز بلای او دستار کشان کرده
سالوس نتان کردن مستور نتان بودن		از دست چنین رندی سغراق رضا خورده
دی رفت سوی گوری در مرده زد او شوری		معذورم آخر من کمتر نیم از مرده
هر روز برون آید ساغر به کف و گوید		والله که بنگذارم در شهر یک افسرده
ای مونس و ای جانم چندانت بپیچانم		تا شهد و شکر گردی ای سرکه پرورده
خستم جگرت را من بستان جگری دیگر		همچون جگر شیران ای گربه پژمرده
همرنگ دل من شو زیرا که نمی‌شاید		من سرخ و سپید ای جان تو زرد و سیه چرده
خامش کن و خامش کن دررو به حریم دل		کاندر حرمین دل نبود دل آزرده
شمس الحق تبریزی بادا دل بدخواهت		بر گرد جهان گردان در طمع یکی گرده

کی باشد من با تو باده به گرو خورده		تو برده و من مانده من خرقه گرو کرده
در می شده من غرقه چون ساغر و چون کوزه		با یار درافتاده بی‌حاجب و بی‌پرده
صد نوش تو نوشیده تشریف تو پوشیده		صد جوش بجوشیده این عالم افسرده
از نور تو روشن دل چون ماه ز نور خور		وز بوی گلت خوشدل چون روغن پرورده
تا خود چه فسون گفتی با گل که شد او خندان		تا خود چه جفا گفتی با خارک پژمرده
یک لحظه بخندانی یک لحظه بگریانی		ای نادره صنعت‌ها در صنع درآورده
عاقل ز تو نازارد زان روی که زشت آید		ظلمت ز مه آشفته خاری ز گل آزرده
بس غصه رسول آمد از منعم و می‌گوید		ده مرده شکر خوردی بگذار یکی مرده
پس فکر چو بحر آمد حکمت مثل ماهی		در فکر سخن زنده در گفت سخن مرده
نی فکر چو دام آمد دریا پس این دام است		در دام کجا گنجد جز ماهی بشمرده
پس دل چو بهشتی دان گفتار زبان دوزخ		وین فکر چو اعرافی جای گنه و خرده

ناموس مکن پیش آ ای عاشق بیچاره		تا مرد نظر باشی نی مردم نظاره
ای عاشق الاهو ز استاره بگیر این خو		خورشید چو درتابد فانی شود استاره
آن‌ها که قوی دستند دست تو چرا بستند		زیرا تو کنون طفلی وین عالم گهواره
چون در سخن‌ها سفت و الارض مهادا گفت		ای میخ زمین گشته وز شهر دل آواره
ای بنده شیر تن هستی تو اسیر تن		دندان خرد بنما نعمت خور همواره
تا طفل بود سلطان دایه کندش زندان		تا شیر خورد ز ایشان نبود شه میخواره
از سنگ سبو ترسد اما چو شود چشمه		هر لحظه سبو آید تازان به سوی خاره
گوید که اگر زین پس او بشکندم شادم		جان داد مرا آبش یک باره و صد باره
گر در ره او مردم هم زنده بدو گردم		خود پاره دهم او را تا او کندم پاره

بربند دهان از نان کآمد شکر روزه		دیدی هنر خوردن بنگر هنر روزه
آن شاه دو صد کشور تاجیت نهد بر سر		بربند میان زوتر کآمد کمر روزه
زین عالم چون سجین برپر سوی علیین		بستان نظر حق بین زود از نظر روزه
ای نقره باحرمت در کوره این مدت		آتش کندت خدمت اندر شرر روزه
روزه نم زمزم شد در عیسی مریم شد		بر طارم چارم شد او در سفر روزه
کو پر زدن مرغان کو پر ملک ای جان		این هست پر چینه و آن هست پر روزه
گر روزه ضرر دارد صد گونه هنر دارد		سودای دگر دارد سودای سر روزه
این روزه در این چادر پنهان شده چون دلبر		از چادر او بگذر واجو خبر روزه
باریک کند گردن ایمن کند از مردن		تخمه اثر خوردن مستی اثر روزه
سی روز در این دریا پا سر کنی و سر پا		تا دررسی ای مولا اندر گهر روزه
شیطان همه تدبیرش و آن حیله و تزویرش		بشکست همه تیرش پیش سپر روزه
روزه کر و فر خود خوشتر ز تو برگوید		دربند در گفتن بگشای در روزه
شمس الحق تبریزی هم صبری و پرهیزی		هم عید شکرریزی هم کر و فر روزه

یا رب چه کس است آن مه یا رب چه کس است آن مه		کز چهره بزد آتش در خیمه و در خرگه
اندر ذقن یوسف چاهی چه عجب چاهی		صد یوسف کنعانی اندر تک آن خوش چه
آخر چه کند یوسف کز چاه بپرهیزد		کو دیده ربودستش و آن چاه میان ره
آن کس که ربود از رخ مر کاه ربایان را		انصاف بده آخر با او چه کند یک که
زنهار نگهدارید زان غمزه زبان‌ها را		کو مست بود خفته از حال همه آگه
شطرنج همی‌بازد با بنده و این طرفه		کاندر دو جهان شه او وز بنده بخواهد شه
جان بخشد و جان بخشد چندانک فناها را		در خانه و مان افتد هم ماتم و هم آوه
او جان بهاران است جان‌هاست درختانش		جان‌ها شود آبستن هم نسل دهد هم زه
هر آینه کو بیند شمس الحق تبریزی		هم آینه برسوزد هم آینه گوید خه

من بی‌خود و تو بی‌خود ما را که برد خانه؟		من چند تو را گفتم کم خور دو سه پیمانه؟
در شهر یکی کس را هشیار نمی‌بینم		هر یک بتر از دیگر شوریده و دیوانه
جانا به خرابات آ تا لذتِ جان بینی		جان را چه خوشی باشد بی صحبتِ جانانه؟
هر گوشه یکی مستی دستی زبرِ دستی		و آن ساقیِ هر هستی با ساغرِ شاهانه
تو وقفِ خراباتی دخلت می و خرجت می		زین وقف به هشیاران مسپار یکی دانه
ای لولیِ بربط‌زن تو مست‌تری یا من؟		ای پیشِ چو تو مستی افسونِ من افسانه
از خانه برون رفتم مستیم به پیش آمد		در هر نظرش مضمر صد گلشن و کاشانه
چون کشتیِ بی‌لنگر کژ می‌شد و مژ می‌شد		وز حسرتِ او مرده صد عاقل و فرزانه
گفتم: ز کجایی تو؟ تسخر زد و گفت: ای جان		نیمیم ز ترکستان نیمیم ز فرغانه
نیمیم ز آب و گِل نیمیم ز جان و دل		نیمیم لبِ دریا نیمی همه دردانه
گفتم که: رفیقی کن با من که منم خویشت		گفتا که: بنشناسم من خویش ز بیگانه
من بی‌دل و دستارم در خانهٔ خمّارم		یک سینه سخن دارم هین شرح دهم یا نه؟
در حلقهٔ لنگانی می‌باید لنگیدن		این پند ننوشیدی از خواجهٔ علیانه
سرمستِ چنان خوبی کی کم بود از چوبی؟		برخاست فغان آخر از استن حنانه
شمس‌الحقِ تبریزی از خلق چه پرهیزی؟		اکنون که درافکندی صد فتنهٔ فتانه

ای غایب از این محضر از مات سلام الله		وی از همه حاضرتر از مات سلام الله
ای نور پسندیده وی سرمه هر دیده		احسنت زهی منظر از مات سلام الله
ای صورت روحانی وی رحمت ربانی		بر مؤمن و بر کافر از مات سلام الله
چون ماه تمام آیی و آن گاه ز بام آیی		ای ماه تو را چاکر از مات سلام الله
ای غایب بس حاضر بر حال همه ناظر		وی بحر پر از گوهر از مات سلام الله
ای شاهد بی‌نقصان وی روح ز تو رقصان		وی مستی تو در سر از مات سلام الله
ای جوشش می از تو وی شکر نی از تو		وز هر دو تویی خوشتر از مات سلام الله
شمس الحق تبریزی در لخلخه آمیزی		هم مشکی و هم عنبر از مات سلام الله

از انبهی ماهی دریا به نهان گشته		انبه شده قالب‌ها تا پرده جان گشته
از فرقت آن دریا چون زهر شده شکر		زهر از هوس دریا آب حیوان گشته
در عشرت آن دریا نی این و نه آن بوده		بر ساحل این خشکی این گشته و آن گشته
اندر هوس دریا ای جان چو مرغابی		چندان تو چنین گفته کز عشق چنان گشته
دوش از شکم دریا برخاست یکی صورت		و آن غمزه‌اش از دریا بس سخته کمان گشته
دل گفت به زیر لب من جان نبرم از وی		سوگند به جان دل کان کار چنان گشته
از غمزه غمازی وز طرفه بغدادی		دل گشته چنان شادی جانم همدان گشته
در بیشه درافتاده در نیم شبی آتش		در پختن این شیران تا مغز پزان گشته
از شعله آن بیشه تابان شده اندیشه		تا قالب جان پیشه بی‌جا و مکان گشته
گرمابه روحانی آوخ چه پری خوان است		وین عالم گورستان چون جامه کنان گشته
از بهر چنین سری در سوسن‌ها بنگر		دستوری گفتن نی سر جمله زبان گشته
شمس الحق تبریزی درتافته از روزن		تا آنچ نیارم گفت چون ماه عیان گشته

دیدم رخ ترسا را با ما چو گل اشکفته		هم خلوت و هم بی‌گه در دیر صفا رفته
با آن مه بی‌نقصان سرمست شده رقصان		دستی سر زلف او دستی می بگرفته
در رسته بازاری هر جا بده اغیاری		در جانش زده ناری آن خونی آشفته
و آن لعل چو بگشاید تا قند شکر خاید		از عرش نثار آید بس گوهر ناسفته
دل دزدد و بستاند وز سر دلت داند		تا جمله فروخواند پنهانی ناگفته
از حسن پری زاده صد بی‌دل و دل داده		در هر طرف افتاده هم یک یک و هم جفته
نوری که از او تابد هر چشم که برتابد		بیدار ابد یابد در کالبد خفته
از هفت فلک بیرون وز هر دو جهان افزون		وین طرفه که آن بی‌چون اندر دل بنهفته
از بهر چنین مشکل تبریز شده حاصل		و اندر پی شمس الدین پای دل من کفته

ای جان تو جانم را از خویش خبر کرده		اندیشه تو هر دم در بنده اثر کرده
ای هر چه بیندیشی در خاطر تو آید		بر بنده همان لحظه آن چیز گذر کرده
از شیوه و ناز تو مشغول شده جانم		مکر تو به پنهانی خود کار دگر کرده
بر یاد لب تو نی هر صبح بنالیده		عشقت دهن نی را پرقند و شکر کرده
از چهره چون ماهت وز قد و کمرگاهت		چون ماه نو این جانم خود را چو قمر کرده
خود را چو کمر کردم باشد به میان آیی		ای چشم تو سوی من از خشم نظر کرده
از خشم نظر کردی دل زیر و زبر کردی		تا این دل آواره از خویش سفر کرده

ای روی تو رویم را چون روی قمر کرده		اجزای مرا چشمت اصحاب نظر کرده
باد تو درختم را در رقص درآورده		یاد تو دهانم را پرشهد و شکر کرده
دانی که درخت من در رقص چرا آید		ای شاخ و درختم را پربرگ و ثمر کرده
از برگ نمی‌نازد وز میوه نمی‌یازد		ای صبر درختم را تو زیر و زبر کرده

دل دست به یک کاسه با شهره صنم کرده		انگشت برآورده اندر دهنم کرده
دل از سر غمازی یک وعده از او گفته		درخواسته من از وی او نیز کرم کرده
عشقش ز پی غیرت گفتا که عوض جان ده		این گفت به جان رفته جان نیز نعم کرده
از بعد چنان شهدی وز بعد چنان عهدی		لشکرکش هجرانت بر بنده ستم کرده
از هجر عجب نبود این ظلم و ستم کردن		کو پرچم عشاقان صد گونه علم کرده
ای آنک ز یک برقی از حسن جمال خود		این جمله هستی را در حال عدم کرده
وآنگه ز وجود تو برساخته هستی را		تا جمله حوادث را انوار قدم کرده
ده چشم شده جان‌ها چون نای بنالیده		چون چنگ شده تن‌ها هم پشت به خم کرده
بس شادی در شادی کان را تو به جان دادی		وز بهر حسودان را در صورت غم کرده
اندر پی مخدومی شمس الحق تبریزی		کی باشد تن چون دل از دیده قدم کرده

امروز بت خندان می‌بخش کند خنده		عالم همه خندان شد بگذشت ز حد خنده
پیوسته حسد بودی پرغصه ولیک این دم		می‌جوشد و می‌روید از عین حسد خنده
در من بنگر ای جان تا هر دو سلف خندیم		کان خنده بی‌پایان آورد مدد خنده
بربسته و بررسته غرقند در این رسته		تا با همگان باشد از عین ابد خنده
تا چند نهان خندم پنهان نکنم زین پس		هر چند نهان دارم از من بجهد خنده
ور تو پنهان داری ناموس تو من دانم		کاندر سر هر مویت درجست دو صد خنده
هر ذره که می‌پوید بی‌خنده نمی‌روید		از نیست سوی هستی ما را کی کشد خنده
خنده پدر و مادر در چرخ درآوردت		بنمود به هر طورت الطاف احد خنده
آن دم که دهان خندد در خنده جان بنگر		کان خنده بی‌دندان در لب بنهد خنده

ای خاک کف پایت رشک فلکی بوده		جان من و جان تو در اصل یکی بوده
در خانه نقشینی دیدم صنم چینی		خون خواره صد آدم جان ملکی بوده
صد ماه یقینم شد اندر دل شب پنهان		صد نور یقین دیدم مشتاق شکی بوده
گفتم به ایاز ای حر محمود شدی آخر		در شاه چه جا کردی ای آیبکی بوده
ای سگ که ز اصحابی در کهف تو در خوابی		چون شیر خدا گشتی اول سگکی بوده
ای ماهی در آتش تو جانب دریا کش		ای پیشتر از عالم در وی سمکی بوده
شمس الحق تبریزم همرنگ تو می‌خیزم		من مرده تو گرد من بحر نمکی بوده

مستی ده و هستی ده ای غمزه خماره		تو دلبر و استادی ما عاشق و این کاره
ما بر سر هر پشته گم کرده سر رشته		بیچاره تو گشته تو چاره بیچاره
صد چشمه بجوشانی در سینه چون مرمر		ای آب روان کرده از مرمر و از خاره
ای سنگ سیه را تو کرده مدد دیده		وی از پس نومیدی بشکفته گل از ساره
ای نور روان کرده از پیه دو چشم ما		و اندیشه روان کرده از خون دل پاره

آن یار غریب من آمد به سوی خانه		امروز تماشا کن اشکال غریبانه
یاران وفا را بین اخوان صفا را بین		در رقص که بازآمد آن گنج به ویرانه
ای چشم چمن می‌بین وی گوش سخن می‌چین		بگشای لب نوشین ای یار خوش افسانه
امروز می باقی بی‌صرفه ده ای ساقی		از بحر چه کم گردد زین یک دو سه پیمانه
پیمانه و پیمانه در باده دوی نبود		خواهی که یکی گردد بشکن تو دو پیمانه
من باز شکارم جان دربند مدارم جان		زین بیش نمی‌باشم چون جغد به ویرانه
قانع نشوم با تو صبر از دل من گم شد		رو با دگری می‌گو من نشنوم افسانه
من دانه افلاکم یک چند در این خاکم		چون عدل بهار آمد سرسبز شود دانه
تو آفت مرغانی زان دانه که می‌دانی		یک مشت برافشانی ز انبار پر از دانه
ای داده مرا رونق صد چون فلک ازرق		ای دوست بگو مطلق این هست چنین یا نه
بار دگر ای جان تو زنجیر بجنبان تو		وز دور تماشا کن در مردم دیوانه
خود گلشن بخت است این یا رب چه درخت است این		صد بلبل مست این جا هر لحظه کند لانه
جان گوش کشان آید دل سوی خوشان آید		زیرا که بهار آمد شد آن دی بیگانه

بی‌برگی بستان بین کآمد دی دیوانه		خوبان چمن رفتند از باغ سوی خانه
زردی رخ بستان کز فرقت آن خوبان		بستان شده گورستان زندان شده کاشانه
ترکان پری چهره نک عزم سفر کردند		یک یک به سوی قشلق از غارت بیگانه
کی باشد کاین ترکان از قشلق بازآیند		چون گنج بدید آید زین گوشه ویرانه
کی باشد کاین مستان آیند سوی بستان		سرسبز و خوش و حیران رقصان شده مستانه
ز انبار تهی گردد پر گردد پیمانه		آن عالم انبار است وین عالم پیمانه
پیمانه چو شد خالی ز انبار بباید جست		ز انبار نهان کان جا پوسیده نشد دانه

ای دل به کجایی تو آگاه هیی یا نه		از سر تو برون کن هی سودای گدایانه
در بزم چنان شاهی در نور چنان ماهی		خط در دو جهان درکش چه جای یکی خانه
در دولت سلطانی گر یاوه شود جانی		یک جان چه محل دارد در خدمت جانانه
گر جان بداندیشت گوید بد شه پیشت		ده بر دهن او زن تا کم کند افسانه
یک دانه به یک بستان بیع است بده بستان		و آن گاه چو سرمستان می‌گو که زهی دانه
شاهی نگری خندان چون ماه و دو صد چندان		بی‌ناز خوشاوندان بی‌زحمت بیگانه
شمس الحق تبریزی آن کو به تو بازآید		آن باز بود عرشی بر عرش کند لانه

هر روز فقیران را هم عید و هم آدینه		نی عید کهن گشته آدینه دیگینه
عیدانه بپوشیده همچون مه عید ای جان		از نور جمال خود نی خرقه پشمینه
ماننده عقل و دین بیرون و درون شیرین		نی سیر درآکنده اندر دل گوزینه
درپوش چنین خرقه می‌گرد در این حلقه		مانند دل روشن در پیشگه سینه
در جوی روان ای جان خاشاک کجا پاید		در جان و روان ای جان چون خانه کند کینه
در دیده قدس این دم شاخی است تر و تازه		در دیده حس این دم افسانه دیرینه

ای دل تو بگو هستم چون ماهی بر تابه		کاستیزه همی‌گیرد او را مگر از لابه
نی نی تو بنال ای دل زیرا که من مسکین		بی‌صورت او هستم چون صورت گرمابه
شد خانه چو زندانم شب خواب نمی‌دانم		تا او نشود با من همخانه و همخوابه
حسن تو و عشق من در شهر شده شهره		برداشته هر مطرب آن بر دف و شبابه
ای در هوست غرقه هم صوفی و هم خرقه		هم بنده بیچاره هم خواجه نسابه

روزی تو مرا بینی میخانه درافتاده		دستار گرو کرده بیزار ز سجاده
من مست و حریفم مست زلف خوش او در دست		احسنت زهی شاهد شاباش زهی باده
لب نیز شده مستک گم کرده ره بوسه		من مستک و لب مستک و آن بوسه قواده
این دلبر پرفتنه با جمله دستان‌ها		خوش خفته و جمله شب این عشرت آماده
این صورت‌ها جمله از پرتو او باشد		و آن روح قدس پاک است از صورت‌ها ساده
شمس الحق تبریزی شرحی است مر این‌ها را		آن خسرو روحانی شاهنشه شه زاده

امروز من و باده و آن یار پری زاده		احسنت زهی خرم شاباش زهی باده
بازیم یکی عشقی در زیر گلیمی به		بر حلقه هر جمعی بر رسته هر جاده
این حلقه زرین را در گوش درآویزم		یعنی که از این خدمت آزادم و آزاده
عشق من و روی تو از عهد قدم بوده‌ست		روی من از اول بد بر روی تو بنهاده

ای بر سر بازاری دستار چنان کرده		رو با دگران کرده ما را نگران کرده
ما را بگزیده لب کیم بر تو امشب		و آن خلوت چون شکر یا لب شکران کرده
با صدق ابوبکری چون جمله همه مکری		کو زهره که بشمارم این کرده و آن کرده
زهد از تو مباحی شد تسبیح صراحی شد		جان را که فلاحی شد با رطل گران کرده
جان شد چو کبوتر جان زوتر هله زوتر جان		ای تن تنتن کرده تن را همه جان کرده
از عشق شب زلفت آن ماه گدازیده		وز پرتو رخسارت خورشید فغان کرده
ای دفتر هر سری شمس الحق تبریزی		ای طرفه بغدادی ما را همدان کرده

ای جنبش هر شاخی از لون دگر میوه		هر کس ز دگر جامی مستک شده کالیوه
در پرده دو صد خاتون رخساره دریدستند		بر روی زنان هر یک از جفت دگر بیوه
در کامه هر ماهی شستی است ز صیادی		آن ناله کنان آوه وین ناله کنان ای وه
جبریل همی‌رقصد در عشق جمال حق		عفریت همی‌رقصد در عشق یکی دیوه
ای مطرب مشتاقان شمس الحق تبریزی		می‌نال در این پرده زنهار همین شیوه

چون عزم سفر کردی فی لطف امان الله		پیروز تو واگردی فی لطف امان الله
ای شادکن دل‌ها اندر همه منزل‌ها		در حسن و وفا فردی فی لطف امان الله
هم رایت احسان را هم آیت ایمان را		تا عرش برآوردی فی لطف امان الله
تو بیش کنی کم را از دل ببری غم را		از رخ ببری زردی فی لطف امان الله
از آتش رخسارت وز لعل شکربارت		در دی نبود سردی فی لطف امان الله
آگاه تویی در ده احسنت زهی سرده		هم دادی و هم خوردی فی لطف امان الله
در عشق خداوندی شمس الحق تبریزی		چون عشق جوامردی فی لطف امان الله

هر موی من از عشقت بیت و غزلی گشته		هر عضو من از ذوقت خم عسلی گشته
خورشید حمل رویت دریای عسل خویت		هر ذره ز خورشیدت صاحب عملی گشته
این دل ز هوای تو دل را به هوا داده		وین جان ز لقای تو برج حملی گشته

آن عشق جگرخواره کز خون شود او فربه		ای بارخدا بر ما نرمش کن و رحمش ده
روزی که نریزد خون رنجیش بدید آمد		جز از جگر عاشق آن رنج نگردد به
تیر نظرت دیدم جان گفت زهی دولت		پرم چو کمان پرم من از کشش آن زه
من خاک دژم بودم در کتم عدم بودم		آمد به سر گورم عشقت که هلا برجه
از بانگ تو برجستم در عهد تو بنشستم		ما را تو تعاهد کن سالار تویی در ده
بیخود بنشین پیشم بیخود کن و بی‌خویشم		تا هیچ نیندیشم نی از که نی از مه
بر نطع پیادستم من اسپ نمی‌خواهم		من مات توام ای شه رخ بر رخ من برنه
ای یوسف عیسی دم با زر غم و بی‌زر غم		پیش آر تو جام جم والله که تویی سرده
زان می که از او سینه صافی است چو آیینه		پیش آر و مده وعده بر شنبه و پنجشنبه

ای دلبر بی‌صورت صورتگر ساده		وی ساغر پرفتنه به عشاق بداده
از گفتن اسرار دهان را تو ببسته		و آن در که نمی‌گویم در سینه گشاده
تا پرده برانداخت جمال تو نهانی		دل در سر ساقی شد و سر در سر باده
صبحی که همی‌راند خیال تو سواره		جان‌های مقدس عدد ریگ پیاده
و آن‌ها که به تسبیح بر افلاک بنامند		تسبیح گسستند و گرو کرده سجاده
جان طاقت رخسار تو بی‌پرده ندارد		وز هر چه بگوییم جمال تو زیاده
چون اشتر مست است مرا جان ز پی تو		بر گردن اشتر تن من بسته قلاده
شمس الحق تبریز دلم حامله توست		کی بینم فرزند بر اقبال تو زاده

ای آنک تو را ما ز همه کون گزیده		بگذاشته ما را تو و در خود نگریده
تو شرم نداری که تو را آینه ماییم		تو آینه ناقص کژشکل خریده
ای بی‌خبر از خویش که از عکس دل تو		بر عارض جان‌ها گل و گلزار دمیده
صد روح غلام تو تو هر دم چو کنیزک		آراسته خود را و به بازار دویده
بر چرخ ز شادی جمال تو عروسی است		ای همچو کمان جان تو در غصه خمیده
صد خرمن نعمت جهت پیشکش تو		وز بهر یکی دانه در این دام پریده
ای آنک شنیدی سخن عشق ببین عشق		کو حالت بشنیده و کو حالت دیده
در عشق همان کس که تو را دوش بیاراست		امشب تو به خلوتگه عشق آی جریده
چون صبر بود از شه شمس الحق تبریز		ای آب حیات ابد از شاه چشیده

این کیست چنین مست ز خمار رسیده		یا یار بود یا ز بر یار رسیده
یا شاهد جان باشد روبند گشاده		یا یوسف مصری است ز بازار رسیده
یا زهره و ماه است درآمیخته با هم		یا سرو روان است ز گلزار رسیده
یا چشمه خضر است روان گشته بدین سو		یا ترک خوش ماست ز بلغار رسیده
یا برق کله گوشه خاقان شکاری است		اندر طلب آهوی تاتار رسیده
یا ساقی دریادل ما بزم نهاده‌ست		یا نقل و شکرهاست به قنطار رسیده
یا صورت غیب است که جان همه جان‌هاست		یا مشعله از عالم انوار رسیده
شاه پریان بین ز سلیمان پیمبر		اندر طلب هدهد طیار رسیده
خوبان جهان از پی او جیب دریده		قاضی خرد بی‌دل و دستار رسیده
از هیبت خون ریزی آن چشم چو مریخ		مریخ ز گردون پی زنهار رسیده
وز بهر دیت دادن هر زنده که او کشت		همیان زر آورده به ایثار رسیده
اول دیت خون تو جامی است به دستش		درکش که رحیق است ز اسرار رسیده
خاموش کن ای خاسر انسان لفی خسر		از گلشن دیدار به گفتار رسیده

ای طبل رحیل از طرف چرخ شنیده		وی رخت از این جای بدان جای کشیده
ای نرگس چشم و رخ چون لاله کجایی		از گور تو آن نرگس و آن لاله دمیده
اندر لحد بی‌در و بی‌بام مقیمی		ای بر در و بر بام به صد ناز دویده
کو شیوه ابروی تو کو غمزه چشمت		ای چشم بد مرگ بدان هر دو رسیده
ای دست تو بوسه گه لب‌های عزیزان		در دست فنا مانده تو با دست بریده
این‌ها همه سهل است اگر مرغ ضمیرت		بر چرخ پریده بود و دام دریده
صورت چه کم آید چه برد جان به سلامت		موزه چه کم آید چو بود پای رهیده
صد شکر کند جان چو رهد از تن و صورت		ای بی‌خبر از چاشنی جان جریده
کو لذت آب و گل و کو آب حیاتی		کو قبه گردونی و کو بام خمیده
یا رب چه طلسم است کز آن خلد نفوریم		ما در تک این دوزخ امشاج خزیده
محسود فلک بوده و مسجود ملایک		وز همت ناپاک ز ما دیو رمیده
باغ آی و ز باران سخن نرگس و گل چین		نرگس ندهد قطره ای از بام چکیده
بربند دهان از سخن و باده لب نوش		تا قصه کند چشم خمار از ره دیده

رندان همه جمعند در این دیر مغانه		درده تو یکی رطل بدان پیر یگانه
خون ریزبک عشق در و بام گرفته‌ست		و آن عقل گریزان شده از خانه به خانه
یک پرده برانداخته آن شاهد اعظم		از پرده برون رفته همه اهل زمانه
آن جنس که عشاق در این بحر فتادند		چه جای امان باشد و چه جای امانه
کی سرد شود عشق ز آواز ملامت		هرگز نرمد شیر ز فریاد زنانه
پر کن تو یکی رطل ز می‌های خدایی		مگذار خدایان طبیعت به میانه
اول بده آن رطل بدان نفس محدث		تا ناطقه‌اش هیچ نگوید ز فسانه
چون بند شود نطق یکی سیل درآید		کز کون و مکان هیچ نبینی تو نشانه
شمس الحق تبریز چه آتش که برافروخت		احسنت زهی آتش و شاباش زبانه

این نیم شبان کیست چو مهتاب رسیده		پیغمبر عشق است ز محراب رسیده
آورده یکی مشعله آتش زده در خواب		از حضرت شاهنشه بی‌خواب رسیده
این کیست چنین غلغله در شهر فکنده		بر خرمن درویش چو سیلاب رسیده
این کیست بگویید که در کون جز او نیست		شاهی به در خانه بواب رسیده
این کیست چنین خوان کرم باز گشاده		خندان جهت دعوت اصحاب رسیده
جامی است به دستش که سرانجام فقیر است		زان آب عنب رنگ به عناب رسیده
دل‌ها همه لرزان شده جان‌ها همه بی‌صبر		یک شمه از آن لرزه به سیماب رسیده
آن نرمی و آن لطف که با بنده کند او		زان نرمی و زان لطف به سنجاب رسیده
زان ناله و زان اشک که خشک و تر عشق است		یک نغمه تر نیز به دولاب رسیده
یک دسته کلید است به زیر بغل عشق		از بهر گشاییدن ابواب رسیده
ای مرغ دل ار بال تو بشکست ز صیاد		از دام رهد مرغ به مضراب رسیده
خاموش ادب نیست مثل‌های مجسم		یا نیست به گوش تو خود آداب رسیده

هلا ساقی بیا ساغر مرا ده		زرم بستان می چون زر مرا ده
به حق آن که در سر دارم از تو		چو خم را وا کنی سر سر مرا ده
به دیگر کس مده آنچم نمودی		مرا ده آن و آن دیگر مرا ده
سرش مگشا مگو نامش که آن چیست		اگر زهر است اگر شکر مرا ده
از آن می جعفر طیار خورده‌ست		شدم بی‌دست چون جعفر مرا ده
بپیما آن شرابی را که بویش		به از مشک است و از عنبر مرا ده
سقاهم ربهم رطلی شگرف است		نهان از مؤمن و کافر مرا ده

بیا دل بر دل پردرد من نه		بیا رخ بر رخان زرد من نه
تویی خورشید وز تو گرم عالم		یکی تابش بر آه سرد من نه
چو مهره توست مهر جمله دل‌ها		بر این نطع هوای نرد من نه
بیار آن معجز هر مرد و زن را		به پیش دشمن نامرد من نه
به هر شرطی که بنهی من مطیعم		ولیکن شرط من درخورد من نه
کلاه لطف خود با تارک من		برای بوش و بردابرد من نه
از آن گردی که از دریا برآری		بیار آن گرد را بر گرد من نه
به هر باده نمی‌گردد سرم مست		به پیشم باده خوکرد من نه
خمش ای ناطقه بسیارگویم		سخن را پیش شاه فرد من نه

ایا گم گشتگان راه و بیراه		شما را باز می‌خواند شهنشاه
همی‌گوید شهنشه کان مایید		صلا ای شهره سرهنگان به درگاه
به درگاه خدای حی قیوم		دعا کردن نکو باشد سحرگاه
بپیوندید پیوند قدیمی		چو هی چفسیده بر دامان الله
چو یوسف با عزیز مصر باشید		برون آیید از زندان و از چاه
دلا بی‌گاه شد بازآ به خانه		که ترک آید شبانگه سوی خرگاه
صلا اکنون میان بسته‌ست ساقی		صلا کز مهر سرمست است دلخواه
به مغناطیس آید آخر آهن		به سوی کهربا آید یقین کاه
کنون درهای گردون برگشادند		که عاجز شد فلک از ناله و آه
بیا سجده کنان چون سایه‌ای دوست		که بر منبر برآمد امشب آن ماه
مثال صورتی پوشیده گر چه		منزه بود از امثال و اشباه
چو گنج جان به کنج خانه آمد		به گردش می‌تنیدم همچو جولاه
خمش کن تا که قلماشیت گویم		ولکن لا تطالبنی بمعناه
ولیک آن به که آن هم شیر گوید		کجا اشکار شیر و صید روباه

چنین می‌زن دو دستک تا سحرگاه		که در رقص است آن دلدار و دلخواه
همی‌گو آنچ می‌دانم من و تو		ولی پنهان کنش در ذکر الله
فغان کردن ز شیر حق بیاموز		نکردی آه پرخون جز که در چاه
درآ چون شیر و پنجه بر جهان زن		چه جنبانی به دستان دم چو روباه
ز بس پیوستگی بیگانه باشیم		سلامم زان نکردی بر سر راه
چو قرآن را نداند جز که قربان		بیا قربان شو اندر عید این شاه
شبی که عشق باشد میهمانم		ببینم بدر را بی‌اول ماه

سماع آمد هلا ای یار برجه		مسابق باش و وقت کار برجه
هزاران بار خفتی همچو لنگر		مثال بادبان این بار برجه
بسی خفتی تو مست از سرگرانی		چو کردندت کنون بیدار برجه
هلا ای فکرت طیار برپر		تو نیز ای قالب سیار برجه
هلا صوفی چو ابن الوقت باشد		گذر از پار و از پیرار برجه
به عشق اندرنگنجد شرم و ناموس		رها کن شرم و استکبار برجه
وگر کاهل بود قوال عارف		بدو ده خرقه و دستار برجه
سماح آمد رباح از قول یزدان		که عشقی به ز صد قنطار برجه
به عشق آنک فرشت گوهر آمد		چو موج قلزم زخار برجه
چو زلفین ار فروسو می‌کشندت		تو همچون جعد آن دلدار برجه
صلایی از خیال یار آمد		خیالانه تو هم ز اسرار برجه
بسی در غدر و حیلت برجهیدی		یکی از عالم غدار برجه
بسی بهر قوافی برجهیدی		خموشی گیر و بی‌گفتار برجه

خدایا مطربان را انگبین ده		برای ضرب دست آهنین ده
چو دست و پای وقف عشق کردند		تو همشان دست و پای راستین ده
چو پر کردند گوش ما ز پیغام		توشان صد چشم بخت شاه بین ده
کبوتروار نالانند در عشق		توشان از لطف خود برج حصین ده
ز مدح و آفرینت هوش‌ها را		چو خوش کردند همشان آفرین ده
جگرها را ز نغمه آب دادند		ز کوثرشان تو هم ماء معین ده
خمش کردم کریما حاجتت نیست		که گویندت چنان بخش و چنین ده

ایا خورشید بر گردون سواره		به حیله کرده خود را چون ستاره
گهی باشی چو دل اندر میانه		گهی آیی نشینی بر کناره
گهی از دور دور استاده باشی		که من مرد غریبم در نظاره
گهی چون چاره غم‌ها را بسوزی		گهی گویی که این غم را چه چاره
تو پاره می‌کنی و هم بدوزی		که دل آن به که باشد پاره پاره
گهی دل را بگریانم چو طفلان		مرا گویی بجنبان گاهواره
گهی بر گیریم چون دایگان تو		گهی بر من نشینی چون سواره
گهی پیری نمایی گاه دومو		زمانی کودک و گه شیرخواره
زبونم یا زبونم تو گرفتی		زهی عیار و چست و حیله باره

مبارک باد آمد ماه روزه		رهت خوش باد ای همراه روزه
شدم بر بام تا مه را ببینم		که بودم من به جان دلخواه روزه
نظر کردم کلاه از سر بیفتاد		سرم را مست کرد آن شاه روزه
مسلمانان سرم مست است از آن روز		زهی اقبال و بخت و جاه روزه
بجز این ماه ماهی هست پنهان		نهان چون ترک در خرگاه روزه
بدان مه ره برد آن کس که آید		در این مه خوش به خرمنگاه روزه
رخ چون اطلسش گر زرد گردد		بپوشد خلعت از دیباه روزه
دعاها اندر این مه مستجاب است		فلک‌ها را بدرد آه روزه
چو یوسف ملک مصر عشق گیرد		کسی کو صبر کرد در چاه روزه
سحوری کم زن ای نطق و خمش کن		ز روزه خود شوند آگاه روزه
بیا ای شمس دین و فخر تبریز		تویی سرلشکر اسپاه روزه

چو بی‌گاه است و باران خانه خانه		صلای جمله یاران خانه خانه
چو جغدان چند این محروم بودن		به گرداگرد ویران خانه خانه
ایا اصحاب روشن دل شتابید		به کوری جمله کوران خانه خانه
ایا ای عاقل هشیار پرغم		دل ما را مشوران خانه خانه
به نقش دیو چند این عشقبازی		لقبشان کرده حوران خانه خانه
بدیدی دانه و خرمن ندیدی		بدین حالند موران خانه خانه
مکن چون و چرا بگذار یارا		چرا را با ستوران خانه خانه
در آن خانه سماع ختنه سور است		ولیکن با طهوران خانه خانه
بنا کرده‌ست شمس الدین تبریز		برای جمع عوران خانه خانه

مکن راز مرا ای جان فسانه		شنیدستی مجالس بالامانه
شنیدستی که الدین النصیحه		نصیحت چیست جستن از میانه
شنیدستی که الفرقه عذاب		فراقش آتش آمد با زبانه
چو لا تاسو علی ما فات گفته‌ست		نمی‌ارزد به رنج دام دانه
چو فرموده‌ست حق کالصلح خیر		رها کن ماجرا را ای یگانه
هلا برجه که ان الله یدعوا		غریبی را رها کن رو به خانه
رها کن حرص را کالفقر فخری		چرا می ننگ داری زین نشانه
چو ره بگشاد ابیت عند ربی		چه باشد گر کم آید خشک نانه
تجلی ربه نی کم ز کوهی		بخوان بر خود مخوان این را فسانه
خدا با توست حاضر نحن اقرب		در آن زلفی و بی‌آگه چو شانه
ولی زان زلف شانه زنده گردد		بخوان قرآن نسوی تا بنانه
چو گفته‌ست انصتو ای طوطی جان		بپر خاموش و رو تا آشیانه

خدایا رحمت خود را به من ده		دریدی پیرهن تو پیرهن ده
مرا صفرای تو سرگشته کرده‌ست		ز لطف خود مرا صفراشکن ده
اگر عالم به غم خوردن به پای است		مده غم را به من با بوالحزن ده
خدایا عمر نوح و عمر لقمان		و صد چندان بدان خوب ختن ده
سهیل روی تو اندر یمن تافت		مرا راهی به سوی آن یمن ده

فریاد ز یار خشم کرده		سوگند به خشم و کینه خورده
برهم زده خانه را و ما را		حمال گرفته رخت برده
بر دل قفلی گران نهاده		او رفته کلید را سپرده
ای بی‌تو حیات تلخ گشته		ای بی‌تو چراغ عیش مرده
ای بی‌تو شراب درد گشته		ای بی‌تو سماع‌ها فسرده
ای سرخ و سپید بی‌تو ماندم		من زرد و شبم سیاه چرده
ای عشق تو پرده‌ها دریده		سر بیرون کن دمی ز پرده

ای دیده راست راست دیده		چون دیده تو کجاست دیده
آن قطره بی‌وفا چه دیده‌ست		بحر گهر وفاست دیده
اجری خور توتیا چه بیند		اجری ده توتیاست دیده
ای آنک ز روز و شب برونی		روز و شب مر تو راست دیده
در پرتو آفتاب رویت		در رقص چو ذره‌هاست دیده
بد بی‌تو دو دیده دشمن جان		اکنون ز تو جان ماست دیده
ای دیده تان چو دل پریشان		در عین دل شماست دیده
هر دیده جدا جدا از آن است		کز دیده ما جداست دیده
چون دیده خدای را ببیند		گویی که مگر خداست دیده
چون دیده کوه بر حق افتاد		از هر سنگیش خاست دیده
زر شد همه کوه از تجلی		یعنی همه کیمیاست دیده

آمد مه و لشکر ستاره		خورشید گریخت یک سواره
آن مه که ز روز و شب برون است		کو چشم که تا کند نظاره
چشمی که مناره را نبیند		چون بیند مرغ بر مناره
ابر دل ما ز عشق این مه		گه گردد جمع و گاه پاره
چون عشق تو زاد حرص تو مرد		بی‌کار شوی هزارکاره
چون آخر کار لعل گردد		بی‌کار نبوده‌ست خاره
گر بر سر کوی عشق بینی		سرهای بریده بر قناره
مگریز درآ تمام بنگر		زنده شده گشتگان دوباره

دیدی که چه کرد آن یگانه		برساخت پریر یک بهانه
ما را و تو را کجا فرستاد		او ماند و دو سه پری خانه
ما را بفریفت ما چه باشیم		با آن حرکات ساحرانه
آن سلسله کو به دست دارد		بربندد گردن زمانه
از سنگ برون کشید مکری		شاباش زهی شکر فسانه
بست او گرهی میان ابرو		گم گشت خرد از این میانه
بر درگه او است دل چو مسمار		بردوخته خویش بر ستانه
بر مرکب مملکت سوار او است		در دست وی است تازیانه
گر او کمر کهی بگیرد		که را چو کهی کند کشانه
خود آن که قاف همچو سیمرغ		کرده‌ست به کویش آشیانه
از شرم عقیق درفشانش		درها بگداخت دانه دانه
بادی که ز عشق او است در تن		ساکن نشود به رازیانه
عشاق مذکرند وین خلق		درمانده‌اند در مثانه
ساقی درده قدح که ماییم		مخمور ز باده شبانه
آبی برزن که آتش دل		بر چرخ همی‌زند زبانه
در دست همیشه مصحفم بود		وز عشق گرفته‌ام چغانه
اندر دهنی که بود تسبیح		شعر است و دوبیتی و ترانه
بس صومعه‌ها که سیل بربود		چه سیل که بحر بی‌کرانه
هشیار ز من فسانه ناید		مانند رباب بی‌کمانه
مستم کن و برپران چو تیرم		بشنو قصص بنی کنانه
چون مست بود ز باده حق		شهباز شود کمین سمانه
بی‌خویش گذر کند ز دیوار		بر روی هوا شود روانه
باخویش ز حق شوند و بی‌خویش		می‌ها بکشند عاشقانه
دیدم که لبش شراب نوشد		کی دید ز لب می مغانه
و آن گاه چی می می خدایی		نه از خنب فلان و یا فلانه
ماهی ز کنار چرخ درتافت		گم گشت دلم از این میانه
این طرفه که شخص بی‌دل و جان		چون چنگ همی‌کند فغانه
مشنو غم عشق را ز هشیار		کو سردلب است و سردچانه
هرگز دیدی تو یا کسی دید		یخدان ز آتش دهد نشانه
دم درکش و فضل و فن رها کن		با باز چه فن زند سمانه

یک جام ز صد هزار جان به		برخیز و قماش ما گرو نه
ما از خود خویش توبه کردیم		ما هیچ نمی‌رویم از این ده
یک رنگ کند شراب ما را		تا هر دو یکی شود که و مه
درویش ز خویشتن تهی شد		پر ده تو شراب فقر پر ده
برخیز و به زه کن آن کمان را		ماییم کمان و باده چون زه
برجای بماند عقل پرفعل		این است سزای پیر فربه
ما غم نخوریم خود کی دیده‌ست		تو بار کشی و او کند عه
بگریز ز غم به سوی شه رو		وز خانه عاریت برون جه

جان آمده در جهان ساده		وز مرکب تن شده پیاده
سیل آمد و درربود جان را		آن سیل ز بحرها زیاده
جان آب لطیف دیده خود را		در خویش دو چشم را گشاده
از خود شیرین چنانک شکر		وز خویش بجوش همچو باده
خلقان بنهاده چشم در جان		جان چشم به خویش درنهاده
خود را هم خویش سجده کرده		بی‌ساجد و مسجد و سجاده
هم بر لب خویش بوسه داده		کای شادی جان و جان شاده
هر چیز ز همدگر بزاید		ای جان تو ز هیچ کس نزاده
می‌راند سوی شهر تبریز		جان چون شتر و بدن قلاده

ای بی تو حیات‌ها فسرده		وی بی‌تو سماع مرده مرده
ما بر در عشق حلقه کوبان		تو قفل زده کلید برده
هر آتش زنده از دم توست		رحم آر بر این دم شمرده
خامیم بیا بسوز ما را		در آتش عشق همچو خرده
چون موسی شیر کس نگیریم		با شیر توایم خوی کرده
در پرده مباش ای چو دیده		خوش نیست به پیش دیده پرده
کم گوی ز عشق و عشق می‌خور		گفتن نبود چنانک خورده

ای دوش ز دست ما رهیده		امشب نرهی به جان و دیده
در پنجه ماست دامن تو		ای دست در آستین کشیده
حیلت بگذار و آب و روغن		ماییم هریسه رسیده
چشم من و چشم تو حریفند		ای چشم ز چشم تو چریده
ای داده مرا شراب گلگون		گل از رخ زرد من دمیده
زلف چو رسن چو برفشاندی		از عشق چو چنبرم خمیده
رفتی و ز چشم من بریدی		خون آید لاشک از بریده
بر گرد خیال تو دوانیم		ای بر سر ما غمت دویده
بر روزن تو چرا نپرد		مرغی ز قفس به جان رهیده
خامش کردم که جمله عیبیم		ای با همه عیبمان خریده

ماییم قدیم عشق باره		باقی دگران همه نظاره
نظارگیان ملول گشتند		ماند این دم گرم شعله خواره
چون چرخ حریف آفتابیم		پنهان نشویم چون ستاره
انگشت نما و شهره گشتیم		چون اشتر بر سر مناره
از ما بنماند جز خیالی		و آن نیز برفت پاره پاره
مردان طریق چاره جستند		با هستی خود نبود چاره
در آتش عشق صف کشیدند		چون آهن و مس و سنگ خاره
مردانه تمام غرق گشتند		اندر دریای بی‌کناره

ای گشته دلت چو سنگ خاره		با خاره و سنگ چیست چاره
با خاره چه چاره شیشه‌ها را		جز آنک شوند پاره پاره
زان می‌خندی چو صبح صادق		تا پیش تو جان دهد ستاره
تا عشق کنار خویش بگشاد		اندیشه گریخت بر کناره
چون صبر بدید آن هزیمت		او نیز بجست یک سواره
شد صبر و خرد بماند سودا		می‌گرید و می‌کند حراره
خلقی ز جدایی عصیرت		بر راه فتاده چون عصاره
هر چند شده‌ست خون جگرشان		چستند در این ره و چه کاره
بیگانه شدیم بهر این کار		با عقل و دل هزارکاره
العشق حقیقه الاماره		و الشعر طباله الاماره
احذر فامیرنا مغیر		کل سحر لدیه غاره
اترک هذا وصف فراقا		تنشق لهوله العباره
بگریخت امام ای مؤذن		خاموش فرورو از مناره

ماییم و دو چشم و جان خیره		بنگر تو به عاشقان خیره
تو چون مه و ما به گرد رویت		سرگشته چو آسمان خیره
عقل است شبان به گرد احوال		فریاد از این شبان خیره
در دیده هزار شمع رخشان		وین دیده چو شمعدان خیره
از شرق به غرب موج نور است		سر می‌کند از نهان خیره
بیرون ز جهان مرده شاهی است		وز عشق یکی جهان خیره
گویی که مرا از او نشان ده		خیره چه دهد نشان خیره
از چشم سیه سپید پرخون		کز چشم بود زبان خیره
در روی صلاح دین تو بنگر		تا دریابی بیان خیره

آن سفره بیار و در میان نه		و آن کاسه به پیش عاشقان نه
انبوه بریز نان که زشت است		کآواز دهد کسی که نان نه
تن را چو بنان شکار کردی		جان را برگیر و پیش جان نه
امروز قیامت تو برخاست		برخیز قدم بر آسمان نه
از آتش عشق نردبان ساز		بر گنبد چرخ نردبان نه
ای زهره ز چشم‌های هندو		ترکانه تو تیر در کمان نه
گر سینه زیان کند ز زخمت		زخمی دیگر بر آن زیان نه
چون نکته ز راه چشم گویی		ما را همه مهر بر دهان نه
ای اشک چو رفتی از در چشم		آن جا رو و سر بر آستان نه

ای نقد تو را زکات نسیه		بازآ ز خدا جزات نسیه
آید ز خدا جزای خیرت		در نقد بلا نجات نسیه
پیش از تو جهات نقد بوده‌ست		از شومی تو جهات نسیه
این دولت تازه بی‌تو بادا		ای طلعت تو بیات نسیه
زیرا که به فال نحس هستت		مرگ نقد و حیات نسیه
بر تو همه چیز نسیه بادا		الا نبود ممات نسیه
چون جرم تو نقد و توبه نسیه‌ست		دادت امشب برات نسیه

ای روز مبارک و خجسته		ما جمع و تو در میان نشسته
ای همنفس همیشه پیش آ		تا زنده شود دمی شکسته
پیغام دل است این دو سه حرف		بشنو سخن شکسته بسته
یک بار بگو که بنده من		کزاد شوم ز رنج و رسته
آن دست ز روی خویش برگیر		تا گل چینیم دسته دسته
یک بار دگر شکرفشان کن		طوطی نگر از قفس برسته

ای دو چشمت جاودان را نکته‌ها آموخته		جان‌ها را شیوه‌های جان فزا آموخته
هر چه در عالم دری بسته‌ست مفتاحش تویی		عشق شاگرد تو است و درگشا آموخته
از برای صوفیان صاف بزم آراسته		وانگهانی صوفیان را الصلا آموخته
وز میان صوفیان آن صوفی محبوب را		سر معشوقی مطلق در خلاء آموخته
و آن دگر را ز امتحان اندر فراق انداخته		سر سر عاشقانش در بلا آموخته
عشق را نیمی نیاز و نیم دیگر بی‌نیاز		این اجابت یافته و آن خود دعا آموخته
پیش آب لطف او بین آتشی زانو زده		همچو افلاطون حکمت صد دوا آموخته
با دعا و با اجابت نقب کرده نیم شب		سوی عیاران رند و صد دغا آموخته
پرجفایانی که ایشان با همه کافردلی		مر وفا را گوش مالیده وفا آموخته
زخم و آتش‌های پنهانی است اندر چشمشان		کهنان را همچو آیینه صفا آموخته
جمله ایشان بندگان شمس تبریزی شده		در تجلی‌های او نور لقا آموخته

ای ز هندستان زلفت رهزنان برخاسته		نعره از مردان مرد و از زنان برخاسته
آتش رخسار تو در بیشه جان‌ها زده		دود جان‌ها برشده هفت آسمان برخاسته
جوی‌های شیر و می پنهان روان کرده ز جان		وز معانی ساقیان همچو جان برخاسته
کفر را سرمه کشیده تا بدیده کفر نیز		شاهد دین را میان مؤمنان برخاسته
تن چو دیوار و پس دیوار افتاده دلی		در بیان حال آن دل این زبان برخاسته
رو خرابی‌ها نگر در خانه هستی ز عشق		سقف خانه درشکسته آستان برخاسته
گر چه گوید فارغم از عاشقان لیکن از او		بر سر هر عاشقی صد مهربان برخاسته
شمس تبریزی چو کان عشق باقی را نمود		خون دل یاقوت وار از عکس آن برخاسته

ای ز هجرانت زمین و آسمان بگریسته		دل میان خون نشسته عقل و جان بگریسته
چون به عالم نیست یک کس مر مکانت را عوض		در عزای تو مکان و لامکان بگریسته
جبرئیل و قدسیان را بال و پر ازرق شده		انبیا و اولیا را دیدگان بگریسته
اندر این ماتم دریغا تاب گفتارم نماند		تا مثالی وانمایم کان چنان بگریسته
چون از این خانه برفتی سقف دولت درشکست		لاجرم دولت بر اهل امتحان بگریسته
در حقیقت صد جهان بودی نبودی یک کسی		دوش دیدم آن جهان بر این جهان بگریسته
چو ز دیده دور گشتی رفت دیده در پیت		جان پی دیده بمانده خون چکان بگریسته
غیرت تو گر نبودی اشک‌ها باریدمی		همچنین به خون چکان دل در نهان بگریسته
مشک‌ها باید چه جای اشک‌ها در هجر تو		هر نفس خونابه گشته هر زمان بگریسته
ای دریغا ای دریغا ای دریغا ای دریغ		بر چنان چشم عیان چشم گمان بگریسته
شه صلاح الدین برفتی ای همای گرم رو		از کمان جستی چو تیر و آن کمان بگریسته
بر صلاح الدین چه داند هر کسی بگریستن		هم کسی باید که داند بر کسان بگریسته

ای ز گلزار جمالت یاسمن پا کوفته		وز صواب هر خطایت صد ختن پا کوفته
ای بزاده حسن تو بی‌واسطه هر مرد و زن		وآنگه اندر باغ عشقت مرد و زن پا کوفته
ای رخ شاهانه‌ات آورده جان پروانه‌ای		صد هزاران شمع دل اندر لگن پا کوفته
ای دماغ عاشقان پرباده منصوریت		تا دو صد حلاج عشقت بر رسن پا کوفته
لاغری جان ز ذوقت آن چنان فربه شده		می‌نگنجد در جهان در خویشتن پا کوفته
هدهدان اندر قفس چون زان سلیمان خوش شدند		راه پریدن نبد تا در وطن پا کوفته
جان عاشق لامکان و این بدن سایه الست		آفتاب جان به رقص و این بدن پا کوفته
قهقهه شادان عشقش کرد مجلس پرشکر		بوالحزن شادان شده با بوالحسن پا کوفته
روی و چشم شمس تبریزی گل و نسرین بکاشت		در میان نرگس و گل جسم من پا کوفته

ای سراندازان همه در عشق تو پا کوفته		گوهر جان همچو موسی روی دریا کوفته
زیر این هفت آسیا هستی ما را خوش بکوب		روشنایی کی فزاید سرمه ناکوفته
عاشقان با عاقلان اندرنیامیزد از آنک		درنیامیزد کسی ناکوفته با کوفته
عاقلان از مور مرده درکشند از احتیاط		عاشقان از لاابالی اژدها را کوفته
مردم چشم از خیالت چون شود پی کوب عشق		فرق‌ها پیدا شود از کوفته تا کوفته
از شکار تو به بیشه جان شیران خون شده		در هوای قاف قربت پر عنقا کوفته
عشق چون خورشید دامن گستریده بر زمین		عاشقان چون اخترانش راه بالا کوفته
لا چو لالایان زده بر عاشقانش دست رد		غیرت الا شده بر مغز لالا کوفته
حاجیان راه جان خسته نگردند از نشاط		اشترانشان زیر بار از راه اعضا کوفته
ساربان این غزل گو تا ز بعد خستگی		اشتران را مست بینی راه بطحا کوفته

تا چه عشق است آن صنم را با دل پرخون شده		هر زمان گوید که چونی ای دل بی‌چون شده
دم به دم او کف خود را از دلم پرخون کند		تا ز دست دست او خون دلم جیحون شده
نام عاشق بر من و او را ز من خود صبر نیست		عشق معشوقم ز حد عشق من افزون شده
چونک کردم رو به بالا من بدیدم یک مهی		فتنه خورشید گشته آفت گردون شده
ذره‌ها اندر هوا و قطره‌ها در بحرها		در دماغ عاشقانش باده و افیون شده
واعظ عقل اندرآمد من نصیحت کردمش		خیز مجلس سرد کردی ای چو افلاطون شده
پیش شمس الدین تبریزی برو کز رحمتش		مردگان کهنه بینی عاشق و مجنون شده

ای به میدان‌های وحدت گوی شاهی باخته		جمله را عریان بدیده کس تو را نشناخته
عقل کل کژچشم گشته از کمال غیرتت		وز کژی پنداشته کو مر تو را انداخته
ای چراغ و چشم عالم در جهان فرد آمدی		تا در اسرار جهان تو صد جهان پرداخته
ای که طاووس بهار از عشق رویت جلوه گر		بر درخت جسم جان نالان شده چون فاخته
از برای ما تو آتش را چو گلشن داشته		وز برای ما تو دریا را چو کشتی ساخته
شمس تبریزی جهان را چون تو پر کردی ز حسن		من جهان روح را از غیر عشقت آخته

چشم بگشا جان‌ها بین از بدن بگریخته		جان قفس را درشکسته دل ز تن بگریخته
صد هزاران عقل‌ها بین جان‌ها پرداخته		صد هزاران خویشتن بی‌خویشتن بگریخته
گر گریزد صد هزاران جان و دل من فارغم		چون درآمد مست و خندان آن ز من بگریخته
صد هزاران تشنه ز استسقا بگفته ترک جان		صد هزاران بلبل آن سو از چمن بگریخته

این چه باد صرصر است از آسمان پویان شده		صد هزاران کشتی از وی مست و سرگردان شده
مخلص کشتی ز باد و غرقه کشتی ز باد		هم بدو زنده شده‌ست و هم بدو بی‌جان شده
باد اندر امر یزدان چون نفس در امر تو		ز امر تو دشنام گشته وز تو مدحت خوان شده
بادها را مختلف از مروحه تقدیر دان		از صبا معمور عالم با وبا ویران شده
باد را یا رب نمودی مروحه پنهان مدار		مروحه دیدن چراغ سینه پاکان شده
هر که بیند او سبب باشد یقین صورت پرست		و آنک بیند او مسبب نور معنی دان شده
اهل صورت جان دهند از آرزوی شبه‌ای		پیش اهل بحر معنی درها ارزان شده
شد مقلد خاک مردان نقل‌ها ز ایشان کند		و آن دگر خاموش کرده زیر زیر ایشان شده
چشم بر ره داشت پوینده قراضه می‌بچید		آن قراضه چین ره را بین کنون در کان شده
همچو مادر بر بچه لرزیم بر ایمان خویش		از چه لرزد آن ظریف سر به سر ایمان شده
همچو ماهی می‌گدازی در غم سرلشکری		بینمت چون آفتابی بی‌حشم سلطان شده
چند گویی دود برهان است بر آتش خمش		بینمت بی‌دود آتش گشته و برهان شده
چند گشت و چند گردد بر سرت کیوان بگو		بینمت همچون مسیحا بر سر کیوان شده
ای نصیبه جو ز من که این بیار و آن بیار		بینمت رسته از این و آن و آن و آن شده
بس کن ای مست معربد ناطق بسیارگو		بینمت خاموش گویان چون کفه میزان شده

کی بود خاک صنم با خون ما آمیخته		خوش بود این جسم‌ها با جان‌ها آمیخته
این صدف‌های دل ما با چنین درد فراق		با گهرهای صفای باوفا آمیخته
روز و شب با هم نشسته آب و آتش هم قرین		لطف و قهری جفت و دردی با صفا آمیخته
وصل و هجران صلح کرده کفر ایمان یک شده		بوی وصل شاه ما اندر صبا آمیخته
گرگ یوسف خلق گشته گرگی از وی گم شده		بوی پیراهن رسیده با عما آمیخته
خاک خاکی ترک کرده تیرگی از وی شده		آب همچون باده با نور صفا آمیخته
شادیا روزی که آن معشوق جان‌های لقا		آمده در بزم مست و با شما آمیخته
مست کرده جمله را زان غمزه مخمور خویش		تا ز مستی اجنبی با آشنا آمیخته
تا ز بسیاری شراب ابلیس چون آدم شده		لعنت ابلیس هم با اصطفا آمیخته
آن در بسته ابد بگشاده از مفتاح لطف		قفل‌های بی‌وفایی با وفا آمیخته
سر سر شمس دین مخدوم ما پیدا شده		تا ببینی بنده با وصف خدا آمیخته
ای خداوند شمس دین فریاد از این حرف رهی		ز آنک هر حرفی از این با اژدها آمیخته
یک دمی مهلت دهم تا پستتر گیرم سخن		ز آنک تند است این سخن با کبریا آمیخته
در ره عشاق حضرت گو که از هر محنتش		صد هزاران لطف باشد با بلا آمیخته
قطره زهر و هزاران تنگ تریاق شفا		نفخه عیسی دولت با وبا آمیخته
خواری آن جا با عزیزی عهد بسته یک شده		پستی آن جا از طبیعت با علا آمیخته
جان بود ارزان به نرخ خاک پیش جان جان		گر چه این جا هست جان‌ها با غلا آمیخته
از پی آن جان جان جان‌ها چنان گوهر شده		مس جان با جان جان چون کیمیا آمیخته
آخر دور جهان با اولش یک سر شده		ابتدای ابتدا با انتها آمیخته
در سرای بخت رو یعنی که تبریز صفا		تا ببینی این سرا با آن سرا آمیخته

هله بحری شو و در رو مکن از دور نظاره		که بود در تک دریا کف دریا به کناره
چو رخ شاه بدیدی برو از خانه چو بیذق		رخ خورشید چو دیدی هله گم شو چو ستاره
چو بدان بنده نوازی شده‌ای پاک و نمازی		همگان را تو صلا گو چو مؤذن ز مناره
تو در این ماه نظر کن که دلت روشن از او شد		تو در این شاه نگه کن که رسیده‌ست سواره
نه بترسم نه بلرزم چو کشد خنجر عزت		به خدا خنجر او را بدهم رشوت و پاره
کی بود آب که دارد به لطافت صفت او		که دو صد چشمه برآرد ز دل مرمر و خاره
تو همه روز برقصی پی تتماج و حریره		تو چه دانی هوس دل پی این بیت و حراره
چو بدیدم بر سیمش ز زر و سیم نفورم		که نفور است نسیمش ز کف سیم شماره
تو از آن بار نداری که سبکسار چو بیدی		تو از آن کار نداری که شدستی همه کاره
همه حجاج برفته حرم و کعبه بدیده		تو شتر هم نخریده که شکسته‌ست مهاره
بنگر سوی حریفان که همه مست و خرابند		تو خمش باش و چنان شو هله ای عربده باره

مشنو حیلت خواجه هله ای دزد شبانه		بشلولم بشلولم مجه از روزن خانه
بمشو غره پرستش بمده ریش به دستش		وگرت شاه کند او که تویی یار یگانه
سوی صحرای عدم رو به سوی باغ ارم رو		می بی‌درد نیابی تو در این دور زمانه
به شه بنده نوازی تو بپر باز چو بازی		به خدا لقمه بازان نخورد هیچ سمانه
بخورم گر نخورم من بنهد در دهن من		بروم گر نروم من کندم گوش کشانه
همه میرند ولیکن همه میرند به پیشت		همه تیر ای مه مه رو نپرد سوی نشانه
ز چه افروخت خیالش رخ خورشیدصفت را		ز کی آموخت خدایا عجب این فعل و بهانه
چو تو را حسن فزون شد خردم صید جنون شد		چو مرا درد فزون شد بده آن درد مغانه
چو تو جمعیت جمعی تو در این جمع چو شمعی		چو در این حلقه نگینی مجه ای جان زمانه
تو اگر نوش حدیثی ز حدیثان خوش او		تو مگو تا که بگوید لب آن قندفسانه

هله صیاد نگویی که چه دام است و چه دانه		که چو سیمرغ ببیند بجهد مست ز لانه
بجز از دست فلانی مستان باده که آن می		برهاند دل و جان را ز فسون و ز فسانه
بخورد عشق جهان را چو عصا از کف موسی		به زبانی که بسوزد همه را همچو زبانه
نه سماع است نه بازی که کمندی است الهی		منگر سست به نخوت تو در این بیت و ترانه
نبود هیچ غری را غم دلاله و شاهد		نبود هیچ کلی را غم شانه گر و شانه
به دهان تو چنین تیغ نهاده‌ست نهنده		مثل کارد که گیرد بر تیغی به دهانه
که خیالات سفیهان همه دربان الهند		نگذارند سگان را سوی درگاه و ستانه
نگذارند غران را که درآیند به لشکر		که بخندد لب دشمن ز کر و فر زنانه
چو ندیده‌ست نشانه نبود اسپر و تیرش		چو نخورده‌ست دوگانه نبود مرد یگانه

سوی اطفال بیامد به کرم مادر روزه		مهل ای طفل به سستی طرف چادر روزه
بنگر روی ظریفش بخور آن شیر لطیفش		به همان کوی وطن کن بنشین بر در روزه
بنگر دست رضا را که بهاری است خدا را		بنگر جنت جان را شده پر عبهر روزه
هله ای غنچه نازان چه ضعیفی و چه یازان		چو رسن باز بهاری بجه از چنبر روزه
تو گلا غرقه خونی ز چیی دلخوش و خندان		مگر اسحاق خلیلی خوشی از خنجر روزه
ز چیی عاشق نانی بنگر تازه جهانی		بستان گندم جانی هله از بیدر روزه

صنما از آنچ خوردی بهل اندکی به ما ده		غم تو به توی ما را تو به جرعه‌ای صفا ده
که غم تو خورد ما را چه خراب کرد ما را		به شراب شادی افزا غم و غصه را سزا ده
ز شراب آسمانی که خدا دهد نهانی		بنهان ز دست خصمان تو به دست آشنا ده
بنشان تو جنگ‌ها را بنواز چنگ‌ها را		ز عراق و از سپاهان تو به چنگ ما نوا ده
سر خم چو برگشایی دو هزار مست تشنه		قدح و کدو بیارند که مرا ده و مرا ده
صنما ببین خزان را بنگر برهنگان را		ز شراب همچو اطلس به برهنگان قبا ده
به نظاره جوانان بنشسته‌اند پیران		به می جوان تازه دو سه پیر را عصا ده
به صلاح دین به زاری برسی که شهریاری		ملک و شراب داری ز شراب جان عطا ده

ای خداوند یکی یار جفاکارش ده		دلبری عشوه ده سرکش خون خوارش ده
تا بداند که شب ما به چه سان می‌گذرد		غم عشقش ده و عشقش ده و بسیارش ده
چند روزی جهت تجربه بیمارش کن		با طبیبی دغلی پیشه سر و کارش ده
ببرش سوی بیابان و کن او را تشنه		یک سقایی حجری سینه سبکسارش ده
گمرهش کن که ره راست نداند سوی شهر		پس قلاوز کژ بیهده رفتارش ده
عالم از سرکشی آن مه سرگشته شدند		مدتی گردش این گنبد دوارش ده
کو صیادی که همی‌کرد دل ما را پار		زو ببر سنگ دلی و دل پیرارش ده
منکر پار شده‌ست او که مرا یاد نماند		ببر انکار از او و دم اقرارش ده
گفتم آخر به نشانی که به دربان گفتی		که فلانی چو بیاید بر ما بارش ده
گفت آمد که مرا خواجه ز بالا گیرد		رو بجو همچو خودی ابله و آچارش ده
بس کن ای ساقی و کس را چو رهی مست مکن		ور کنی مست بدین حد ره هموارش ده

صد خمار است و طرب در نظر آن دیده		که در آن روی نظر کرده بود دزدیده
صد نشاط است و هوس در سر آن سرمستی		که رخ خود به کف پاش بود مالیده
عشوه و مکر زمانه نپذیرد گوشی		که سلام از لب آن یار بود بشنیده
پیچ زلفش چو ندیدی تو برو معذوری		ای تو در نیک و بد دور زمان پیچیده
نی تراشی است که اندر نی صورت بدمد		هیچ دیدی تو نیی بی‌نفسی نالیده
گر بداند که حریف لب کی خواهد شد		کی برنجد ز بریدن قلم بالیده
گر بپرسند چه فرق است میان تو و غیر		فرق این بس که تویی فرق مرا خاریده
جرعه‌ای کن فیکون بر سر آن خاک بریخت		لب عشاق جهان خاک تو را لیسیده
شمس تبریز تو را عشق شناسد نه خرد		بر دم باد بهاری نرسد پوسیده

بده آن باده جانی که چنانیم همه		که می از جام و سر از پای ندانیم همه
همه سرسبزتر از سوسن و از شاخ گلیم		روح مطلق شده و تابش جانیم همه
همه دربند هوااند و هوا بنده ماست		که برون رفته از این دور زمانیم همه
همچو سرنا بخروشیم به شکر لب یار		همه دکان بفروشیم که کانیم همه
تاب مشرق تن ما را مثل سایه بخورد		که به صورت مثل کون و مکانیم همه
زعفران رخ ما از حذر چشم بد است		ما حریف چمن و لاله ستانیم همه
مصحف آریم و به ساقی همه سوگند خوریم		که جز از دست و کفت می‌نستانیم همه
هر کی جان دارد از گلشن جان بوی برد		هر کی آن دارد دریافت که آنیم همه
دل ما چون دل مرغ است ز اندیشه برون		که سبک دل شده زان رطل گرانیم همه
ملکان تاج زر از عشق ره ما بدهند		که کمربخشتر از بخت جوانیم همه
جان ما را به صف اول پیکار طلب		ز آنک در پیش روی تیر و سنانیم همه
در پس پرده ظلمات بشر ننشینیم		ز آنک چون نور سحر پرده درانیم همه
شام بودیم ز خورشید جهان صبح شدیم		گرگ بودیم کنون شهره شبانیم همه
شمس تبریز چو بنمود رخ جان آرای		سوی او با دل و جان همچو روانیم همه

پیش جوش عفو بی‌حد تو شاه		توبه کردن از گناه آمد گناه
بس که گمره را کنی بس جست و جو		گمرهی گشته‌ست فاضلتر ز راه
منطقم را کرد ویران وصف تو		راه گفتن بسته شد مانده‌ست آه
آه دردت را ندارم محرمی		چون علی اه می‌کنم در قعر چاه
چه بجوشد نی بروید از لبش		نی بنالد راز من گردد تباه
بس کن ای نی ز آنک ما نامحرمیم		زان شکر ما را و نی را عذر خواه

عشق بین با عاشقان آمیخته		روح بین با خاکدان آمیخته
چند بینی این و آن و نیک و بد		بنگر آخر این و آن آمیخته
چند گویی بی‌نشان و بانشان		بی‌نشان بین با نشان آمیخته
چند گویی این جهان و آن جهان		آن جهان بین وین جهان آمیخته
دل چو شاه آمد زبان چون ترجمان		شاه بین با ترجمان آمیخته
اندرآمیزید زیرا بهر ماست		این زمین با آسمان آمیخته
آب و آتش بین و خاک و باد را		دشمنان چون دوستان آمیخته
گرگ و میش و شیر و آهو چار ضد		از نهیب قهرمان آمیخته
آن چنان شاهی نگر کز لطف او		خار و گل در گلستان آمیخته
آن چنان ابری نگر کز فیض او		آب چندین ناودان آمیخته
اتحاد اندر اثر بین و بدان		نوبهار و مهرگان آمیخته
گر چه کژبازند و ضدانند لیک		همچو تیرند و کمان آمیخته
قند خا خاموش باش و حیف دان		قند و پند اندر دهان آمیخته
شمس تبریزی همی‌روید ز دل		کس نباشد آن چنان آمیخته

ای بخاری را تو جان پنداشته		حبه زر را تو کان پنداشته
ای فرورفته چو قارون در زمین		وی زمین را آسمان پنداشته
ای بدیده لعبتان دیو را		لعبتان را مردمان پنداشته
ای کرانه رفته عشق از ننگ تو		ای تو خود را در میان پنداشته
ای گرفته چشمت آب از دود کفر		دود را نور عیان پنداشته
ای ز شهوت در پلیدی همچو کرم		عاشقان را همچنان پنداشته
مستی شهوت نشان لعنت است		ای نشان را بی‌نشان پنداشته
ای تو گندیده میان حرف و صوت		وی خدا را بی‌زبان پنداشته
ماهتابش می‌زند بر کوریت		ای تو مه را هم نهان پنداشته
هر چه گفتم خویشتن را گفته‌ام		ای تو هجو دیگران پنداشته

عشق تو از بس کشش جان آمده		کشتگانت شاد و خندان آمده
جان شکرخای است لیکن از توش		شکری دیگر به دندان آمده
دوش دیدم صورت دل را چنانک		باز خوش بر دست سلطان آمده
صید کرده جان هر مشتاق را		پر پرخون سوی جانان آمده
جمله جان‌ها سوی تو آید بود		یک جوی زر جانب کان آمده
گفتمش از عاشقان این خون ز چیست		ای تو از عشاق و رندان آمده
گفت خون باشد زبان عاشقی		عشق را خون است برهان آمده
بوی مشک و بوی ریحان لطف ماست		راست گویم نور یزدان آمده
درد درد شمس تبریزی مرا		لحظه لحظه گنج درمان آمده

جسته‌اند دیوانگان از سلسله		ز آنک برزد بوی جان از سلسله
نعره‌ها از عاشقان برخاسته		الامان و الامان از سلسله
جان مشتاقان نمی‌گنجد همی		در زمین و آسمان از سلسله
پیش لیلی می‌برم من هر دمی		جان مجنون ارمغان از سلسله
حلقه‌های عشق تو در گوش ماست		هوش ما را تو مران از سلسله
فتنه بین کز سلسله انگیختی		فتنه را هم می‌نشان از سلسله
صد نشان بر پای جان از بند توست		گر چه جان شد بی‌نشان از سلسله
شمس تبریزی مرادم زلف توست		گر چه کردم من بیان از سلسله

روز ما را دیگران را شب شده		ز آفتابی اختران را شب شده
تیر دولت‌های ما پیروز شد		تیر جست و مر کمان را شب شده
روز خندان در رخ عین الیقین		کافرستان گمان را شب شده
برپریده مرغ ایمانت کنون		بی‌امان خواهی امان را شب شده
هر دمی روز است اندر کان جان		روز نقد توست کان را شب شده
عاشقان را روزهای بی‌نشان		عاقل رسم و نشان را شب شده

قرابه باز دانا هش دار آبگینه		تا در میان نیفتد سودای کبر و کینه
چون شیشه بشکنی جان بسیار پای یاران		مجروح و خسته گردد این خود بود کمینه
وآنگه که مرهم آری سر را به عذر خاری		بر موزه محبت افتد هزار پینه
بفزا شراب و خوش شو بیرون ز پنج و شش شو		مگذار ناخوشی را گرد سرای سینه
نی زان شراب خاکی بل کز جهان پاکی		از دست حق رسیده بی‌واسطه قنینه
در بزمگاه وحدت یابی هر آنچ خواهی		در رزمگاه محنت که آن نه و که این نه
جانی که غم فزودی از شمس حق تبریز		نو نو طرب فزاید بی‌کهنه‌های دینه

پیغام زاهدان را کآمد بلای توبه		با آن جمال و خوبی آخر چه جای توبه
هم زهد برشکسته هم توبه توبه کرده		چون هست عاشقان را کاری ورای توبه
چون از جهان رمیدی در نور جان رسیدی		چون شمع سر بریدی بشکن تو پای توبه
شرط است بی‌قراری با آهوی تتاری		ترک خطا چو آمد ای بس خطای توبه
در صید چون درآید بس جان که او رباید		یک تیر غمزه او صد خونبهای توبه
چون هر سحر خیالش بر عاشقان بتازد		گرد غبار اسبش صد توتیای توبه
از باده لب او مخمور گشته جان‌ها		و آن چشم پرخمارش داده سزای توبه
تا باغ عاشقان را سرسبز و تازه کردی		حسنت خراب کرده بام و سرای توبه
ای توبه برگشاده بی‌شمس حق تبریز		روزی که ره نماید ای وای وای توبه

این جا کسی است پنهان دامان من گرفته		خود را سپس کشیده پیشان من گرفته
این جا کسی است پنهان چون جان و خوشتر از جان		باغی به من نموده ایوان من گرفته
این جا کسی است پنهان همچون خیال در دل		اما فروغ رویش ارکان من گرفته
این جا کسی است پنهان مانند قند در نی		شیرین شکرفروشی دکان من گرفته
جادو و چشم بندی چشم کسش نبیند		سوداگری است موزون میزان من گرفته
چون گلشکر من و او در همدگر سرشته		من خوی او گرفته او آن من گرفته
در چشم من نیاید خوبان جمله عالم		بنگر خیال خوبش مژگان من گرفته
من خسته گرد عالم درمان ز کس ندیدم		تا درد عشق دیدم درمان من گرفته
تو نیز دل کبابی درمان ز درد یابی		گر گرد درد گردی فرمان من گرفته
در بحر ناامیدی از خود طمع بریدی		زین بحر سر برآری مرجان من گرفته
بشکن طلسم صورت بگشای چشم سیرت		تا شرق و غرب بینی سلطان من گرفته
ساقی غیب بینی پیدا سلام کرده		پیمانه جام کرده پیمان من گرفته
من دامنش کشیده کای نوح روح دیده		از گریه عالمی بین طوفان من گرفته
تو تاج ما وآنگه سرهای ما شکسته		تو یار غار وآنگه یاران من گرفته
گوید ز گریه بگذر زان سوی گریه بنگر		عشاق روح گشته ریحان من گرفته
یاران دل شکسته بر صدر دل نشسته		مستان و می‌پرستان میدان من گرفته
همچو سگان تازی می‌کن شکار خامش		نی چون سگان عوعو کهدان من گرفته
تبریز شمس دین را بر چرخ جان ببینی		اشراق نور رویش کیهان من گرفته

در خانه دل ای جان آن کیست ایستاده		بر تخت شه کی باشد جز شاه و شاه زاده
کرده به دست اشارت کز من بگو چه خواهی		مخمور می چه خواهد جز نقل و جام و باده
نقلی ز دل معلق جامی ز نور مطلق		در خلوت هوالحق بزم ابد نهاده
ای بس دغل فروشان در بزم باده نوشان		هش دار تا نیفتی ای مرد نرم و ساده
در حلقه قلاشی زنهار تا نباشی		چون غنچه چشم بسته چون گل دهان گشاده
چون آینه است عالم نقش کمال عشق است		ای مردمان کی دیده است جزوی ز کل زیاده
چون سبزه شو پیاده زیرا در این گلستان		دلبر چو گل سوار است باقی همه پیاده
هم تیغ و هم کشنده هم کشته هم کشنده		هم جمله عقل گشته هم عقل باده داده
آن شه صلاح دین است کو پایدار بادا		دست عطاش دایم در گردنم قلاده

آن آتشی که داری در عشق صاف و ساده		فردا از او ببینی صد حور رو گشاده
بنگر به شهوت خود ساده‌ست و صاف بی‌رنگ		یک عالمی صنم بین از ساده ای بزاده
زنبور شهد جانت هر چند ناپدید است		شش خانه‌های او بین از شهد پر نهاده
اندازه تن تو خود سه گز است و کمتر		در خان خود تو بنگر از نه فلک زیاده
تا چند کاسه لیسی این کوزه بر زمین زن		برگیر کاه گل را از روی خنب باده
سجاده آتشین کن تا سجده صاف گردد		آتش رخی برآید از زیر این سجاده
آید سوارگشته بر عشق شمس تبریز		اندر رکاب آن شه خورشید و مه پیاده

بازآمد آن مغنی با چنگ سازکرده		دروازه بلا را بر عشق باز کرده
بازار یوسفان را از حسن برشکسته		دکان شکران را یک یک فراز کرده
شمشیر درنهاده سرهای سروران را		و آن گاهشان ز معنی بس سرفراز کرده
خود کشته عاشقان را در خونشان نشسته		و آن گاه بر جنازه هر یک نماز کرده
آن حلقه‌های زلفت حلق که راست روزی		ای ما برون حلقه گردن دراز کرده
از بس که نوح عشقت چون نوح نوحه دارد		کشتی جان ما را دریای راز کرده
ای یک ختن شکسته ای صد ختن نموده		وز نیم غمزه ترکی سیصد طراز کرده
بخت ابد نهاده پای تو را به رخ بر		کت بنده کمینم وآنگه تو ناز کرده
ای خاک پای نازت سرهای نازنینان		وز بهر ناز تو حق شکل نیاز کرده
ای زرگر حقایق ای شمس حق تبریز		گاهم چو زر بریده گاهم چو گاز کرده

ای کهربای عشقت دل را به خود کشیده		دل رفته ما پی دل چون بی‌دلان دویده
دزدیده دل ز حسنت از عشق جامه واری		تا شحنه فراقت دستان دل بریده
از بس شکر که جانم از مصر عشق خورده		نی را ز ناله من در جان شکر دمیده
در سایه‌های عشقت ای خوش همای عرشی		هر لحظه باز جان‌ها تا عرش برپریده
ای شاد مرغزاری کان جاست ورد و نسرین		از آب عشق رسته وین آهوان چریده
دیده ندیده خود را و اکنون ز آینه تو		هر دیده خویشتن را در آینه بدیده
سرنای دولت تو ای شمس حق تبریز		گوش رباب جانی برتافته شنیده

برجه ز خواب و بنگر صبحی دگر دمیده		جویان و پای کوبان از آسمان رسیده
ای جان چرا نشستی وقت می است و مستی		آخر در این کشاکش کس نیست پاکشیده
بهر رضای مستی برجه بکوب دستی		دستی قدح پرستی پرراوق گزیده
ما را مبین چو مستان هر چه خورم می است آن		افیون شود مرا نان مخموری دو دیده
نگذاشت آن قیامت تا من کنم ریاضت		آن دیده‌اش ندیده گوشیش ناشنیده
او آب زندگانی می‌داد رایگانی		از قطره قطره او فردوس بردمیده
از دوست هر چه گفتم بیرون پوست گفتم		زان سر چه دارد آن جان گفتار دم بریده
با این همه دهانم گر رشک او نبستی		صد جای آسمان را تو دیدیی دریده
یخدان چه داند ای جان خورشید و تابشش را		کی داند آفرین را این جان آفریده
با این که می‌نداند چون جرعه‌ای ستاند		مستی خراب گردد از خویش وارهیده
تبریز تو چه دانی اسرار شمس دین را		بیرون نجسته‌ای تو زین چرخه خمیده

از بس که مطرب دل از عشق کرد ناله		آن دلبرم درآمد در کف یکی پیاله
افکند در سر من آنچ از سرم برآرد		نو کرد عشق ما را باده هزارساله
می‌گشت دین و کیشم من مست وقت خویشم		نی نسیه را شناسم نی بر کسم حواله
من باغ جان بدادم چرخشت را خریدم		بر جام می‌نبشتم این بیع را قباله
ای سخره زمانه برهم بزن تو خانه		کاین کاله بیش ارزد وآنگه چگونه کاله
بربند این دهان را بگشا دهان جان را		بینی که هر دو عالم گردد یکی نواله
نپذیرد آن نواله جانت چو مست باشد		سرمست خد و خالش کی بنگرد به خاله
جان‌های آسمانی سرمست شمس تبریز		بگشای چشم و بنگر پران شده چو ژاله

دیدم نگار خود را می‌گشت گرد خانه		برداشته ربابی می‌زد یکی ترانه
با زخمه چو آتش می‌زد ترانه خوش		مست و خراب و دلکش از باده مغانه
در پرده عراقی می‌زد به نام ساقی		مقصود باده بودش ساقی بدش بهانه
ساقی ماه رویی در دست او سبویی		از گوشه‌ای درآمد بنهاد در میانه
پر کرد جام اول زان باده مشعل		در آب هیچ دیدی کآتش زند زبانه
بر کف نهاده آن را از بهر دلستان را		آنگه بکرد سجده بوسید آستانه
بستد نگار از وی اندرکشید آن می		شد شعله‌ها از آن می بر روی او دوانه
می‌دید حسن خود را می‌گفت چشم بد را		نی بود و نی بیاید چون من در این زمانه

ای پاک از آب و از گل پایی در این گلم نه		بی‌دست و دل شدستم دستی بر این دلم نه
من آب تیره گشته در راه خیره گشته		از ره مرا برون بر در صدر منزلم نه
کارم ز پیچ زلفت شوریده گشت و مشکل		شوریده زلف خود را بر کار مشکلم نه
هر حاصلی که دارم بی‌حاصلی است بی‌تو		سیلاب عشق خود را بر کار و حاصلم نه
خواهی که گرد شمعم پروانه روح باشد		زان آتشی که داری بر شمع قابلم نه
چون رشته تبم من با صد گره ز زلفت		همچون گره زمانی بر زلف سلسلم نه
از چشم توست جانا پرسحر چاه بابل		سحری بکن حلالی در چاه بابلم نه
گفتی الست زان دم حاصل شده‌ست جانم		تعویذ کن بلی را بر جان حاملم نه
کی باشد آن زمانی کان ابر را برانی		گویی بیا و رخ را بر ماه کاملم نه
ای شمس حق تبریز ار مقبل است جانم		اقبال وصل خود را بر جان مقبلم نه

ای گرد عاشقانت از رشک تخته بسته		وی جمله عاشقانت از تخت و تخته رسته
صد مطرقه کشیده در یک قدح بکرده		صد زین قدح کشیده چون عاقلان نشسته
یک ریسمان فکندی بردیم بر بلندی		من در هوا معلق و آن ریسمان گسسته
از آهوان چشمت ای بس که شیر عشقت		هم پوست بردریده هم استخوان شکسته
دیدن به خواب در شب ماه تو را مبارک		وز بامداد رویت دیدن زهی خجسته
ای بنده کمینت گشته چو آبگینه		بشکسته آبگینه صد دست و پا بخسته
در حسن شمس تبریز دزدیده بنگریدم		زه گفتم و ز غیرت تیر از کمان بجسته

آن دم که در رباید باد از رخ تو پرده		زنده شود بجنبد هر جا که هست مرده
از جنگ سوی ساز آ وز ناز و خشم بازآ		ای رخت‌های خود را از رخت ما نورده
ای بخت و بامرادی کاندر صبوح شادی		آن جام کیقبادی تو داده ما بخورده
اندیشه کرد سیران در هجر و گشت سکران		صافت چگونه باشد چون جان فزاست درده
تو آفتاب مایی از کوه اگر برآیی		چه جوش‌ها برآرد این عالم فسرده
ای دوش لب گشاده داد نبات داده		خوش وعده‌ای نهاده ما روزها شمرده
بر باده و بر افیون عشق تو برفزوده		و از آفتاب و از مه رویت گرو ببرده
ای شیر هر شکاری آخر روا نداری		دل را به خرده گیری سوزیش همچو خرده
گر چه در این جهانم فتوی نداد جانم		گرد و دراز گشتن بر طمع نیم گرده
ای دوست چند گویی که از چه زرد رویی		صفراییم برآرم در شور خویش زرده
کی رغم چشم بد را آری تو جعد خود را		کاین را به تو سپردم ای دل به ما سپرده
نی با تو اتفاقم نی صبر در فراقم		ز آسیب این دو حالت جان می‌شود فشرده
هم تو بگو که گفتت کالنقش فی الحجر شد		گفتار ما ز دل‌ها زو می‌شود سترده

ای از تو من برسته ای هم توام بخورده		هم در تو می‌گدازم چون از توام فسرده
گه در کفم فشاری گه زیر پا به هر غم		زیرا که می‌نگردد انگور نافشرده
چون نور آفتابی بر خاک ما فکندی		و آن گاه اندک اندک باز آن طرف ببرده
از روزن تن خود چون نور بازگردیم		در قرص آفتابی پاک از گناه و خرده
آن کس که قرص بیند گوید که گشت زنده		و آن کو به روزن آید گوید فلان بمرده
در جام رنج و شادی پوشیده اصل ما را		در مغز اصل صافیم باقی بمانده درده
ای اصل اصل دل‌ها ای شمس حق تبریز		ای صد جگر کبابت تا چیست قدر گرده

گل را نگر ز لطف سوی خار آمده		دل ناز و باز کرده و دلدار آمده
مه را نگر برآمده مهمان شب شده		دامن کشان ز عالم انوار آمده
خورشید را نگر که شهنشاه اختر است		از بهر عذر گازر غمخوار آمده
منگر به نقطه خوار تو آن را نگر که دوست		اندر طواف نقطه چو پرگار آمده
آن دلبری که دل ز همه دلبران ربود		اندر وثاق این دل بیمار آمده
این عشق همچو روح در این خاکدان غریب		مانند مصطفاست به کفار آمده
همچون بهار سوی درختان خشک ما		آن نوبهار حسن به ایثار آمده
پنهان بود بهار ولی در اثر نگر		زو باغ زنده گشته و در کار آمده
جان را اگر نبینی در دلبران نگر		با قد سرو و روی چو گلنار آمده
گر عشق را نبینی در عاشقان نگر		منصوروار شاد سوی دار آمده
در عین مرگ چشمه آب حیات دید		آن چشمه ای که مایه دیدار آمده
آمد بهار عشق به بستان جان درآ		بنگر به شاخ و برگ به اقرار آمده
اقرار می‌کنند که حشر و قیامت است		آن مردگان باغ دگربار آمده
ای دل ز خود چو باخبری رو خموش کن		چون بی‌خبر مباش به اخبار آمده

ای صد هزار خرمن‌ها را بسوخته		زین پس مدار خرمن ما را بسوخته
از عشق سنگ خارا بر آهنی زده		برقی بجسته ز آهن و خارا بسوخته
از سر قدم بساختم ای آفتاب حسن		هم سر به جوش آمده هم پا بسوخته
سرنای این دلم ز تو بنواخت پرده‌ای		هم پرده‌اش دریده و سرنا بسوخته
در اصل زمهریر گر افتد ز آتشت		تا روز حشر بینی سرما بسوخته
از عالم نه جای ندا کرد عشق تو		هر جان که گوش داشته برجا بسوخته
ای لطف سوزشی که شرار جمال تو		جان را کشیده پیش و به عمدا بسوخته
آن روی سرخ را می احمر دمی بدید		صفرای عشق او می حمرا بسوخته
آن خد احمر ار بنمایی دمی دگر		سودای تو برآید و صفرا بسوخته
طبعی که لاف زلف مطرا همی‌زدی		از جعد طره تو مطرا بسوخته
در وا شدم به جستن تو جانب فلک		در وا نگشت ماندم دروا بسوخته
کی بینم از شعاع وصال تو آتشی		راه دراز هجر ز پهنا بسوخته
من چون سپند رقص کنان اندر او شده		شعر تر و قصیده غرا بسوخته
اندرفتاده برق به دکان عاشقان		بازار و نقد و ناقد و کالا بسوخته
زر گشته مس جسم ز اکسیر جان چنانک		ز اکسیر مس‌ها را استا بسوخته
ایمان و مؤمنان همه حیران شده ز عشق		زنار پیر راهب ترسا بسوخته
برقی ز شمس دین و ز تبریز آمده		ابری که پرده گشت ز بالا بسوخته

باده بده ساقیا عشوه و بادم مده		وز غم فردا و دی هیچ به یادم مده
باده از آن خم مِه پر کن و پیشم بنه		گر نگشایم گره هیچ گشادم مده
چون گذرد می ز سر گویم ای خوش پسر		باده نخواهم دگر مست فتادم مده
چاکر خنده توام کشته زنده توام		گر نه که بنده توام باده شادم مده
فتنه به شهر توام کشته قهر توام		گر نه که بهر توام هیچ مرادم مده
صدقه از آن لعل کان بخش بر این پرزیان		ور ز برای تو جان صدقه ندادم مده
از سر کین درگذر بوسه ده ای لب شکر		بر سر هر خاک سر گر ننهادم مده
هر که دوم بار زاد عشق بدو داد داد		صد ره از صدق و داد گر بنزادم مده
شمس حق نیک نام شد تبریزت مقام		گر نشکستم تمام هیچ تو دادم مده

ساقی جان غیر آن رطل گرانم مده		ز آنک بدادی نخست هیچ جز آنم مده
شهره نگارم ز تو عیش و قرارم ز تو		جان بهارم ز تو رسم خزانم مده
جان چو تویی بی‌شکی پیش تو جان جانکی		باش مرا ای یکی هر دو جهانم مده
پردگی و فاش تو آفت او باش تو		جان رهی باش تو جان و روانم مده
دوش بدادی مرا از کف خود باده را		چون که چنینم درآ جز که چنانم مده
غیر شرابی چو زر ای صنم سیمبر		هیچ ندانم دگر ز آنک ندانم مده
نیست شدم در چمن قفل بر آن در بزن		هر کی بپرسد ز من هیچ نشانم مده
شیر پراکنده‌ام زخم تو را بنده‌ام		بی‌تو اگر زنده‌ام جز به سگانم مده
زان مه چون اخترم زان گل تازه و ترم		بی‌همگان خوشترم با همگانم مده
خسرو تبریزیان شمس حق روحیان		پر شده از تو دهان زخم زبانم مده

ای مه و ای آفتاب پیش رخت مسخره		تا چه زند زهره از آینه و جندره
پیش تو افتاده ماه بر ره سودای عشق		ریخته گلگونه‌اش یاوه شده قنجره
پنجره‌ای شد سماع سوی گلستان تو		گوش و دل عاشقان بر سر این پنجره
آه که این پنجره هست حجابی عظیم		رو که حجابی خوش است هیچ مگو ای سره
از شکرینی که هست بهر بخاییدنش		لب همه دندان شده‌ست بر مثل دستره
دست دل خویش را دیدم در خمره‌ای		گفتم خواجه حکیم چیست در این خنبره
گفت شراب کسی کو همگی چرخ را		با همه دولاب جان می نخرد یک تره
کره گردون تند پیشش پالانیی		بر سر میدان او جان خر باتوبره
ای شه فارغ از آن باشد در لشکرت		نصرت بر میمنه دولت بر میسره
ای که ز تبریز تو عید جهان شمس دین		هین که رسید آفتاب جانب برج بره

ای همه منزل شده از تو ره بی‌رهه		بی‌قدمی رقص بین بی‌دهنی قهقهه
از سر پستان عشق چونک دمی شیر یافت		قامت سروی گرفت کودکک یک مهه
روی ببینید روی بهر خدا عاشقان		گر چه زنخ زد بسی کوردلی ابلهه
والله کو یوسف است بشنو از من از آنک		بودم با یوسفی هم نمک و هم چهه
چونک نماید جمال گوش سوی غیب دار		عرش پر از نعره‌هاست فرش پر از وه وهه
عاشق باشد کمان خاص بتی همچو تیر		هیچ نپرد کمان گر بشود ده زهه
آنک ز تبریز دید یک نظر شمس دین		طعنه زند بر چله سخره کند بر دهه

ایا دلی چو صبا ذوق صبح‌ها دیده		ز دیده مست شدی یا ز ذوق نادیده
گهی به بحر تحیر گهی به دامن کوه		کمر ببسته و در کوه کهربا دیده
ورای دیده و دل صد دریچه بگشاده		برون ز چرخ و زمین رفته صد سما دیده
چو جوششی و بخاری فتاد در دریا		ز لذت نظرش رست در قفا دیده
چو موج موج درآمیخت چشم با دریا		عجب عجب که همه بحر گشت یا دیده
به پیش دیده دو عالم چو دانه پیش خروس		چنین بود نظر پاک کبریادیده
نه طالب است و نه مطلوب آن که در توحید		صفات طالب و مطلوب را جدا دیده
اله را کی شناسد کسی که رست ز لا		ز لا کی رست بگو عاشق بلادیده
رموز لیس و فی جبتی بدانسته		هزار بار من این جبه را قبا دیده
دهان گشاد ضمیر و صلاح دین را گفت		تویی حیات من ای دیده خدادیده

زهی لواء و علم لا اله الا الله		که زد بر اوج قدم لا اله الا الله
چگونه گرد برآورد شاه موسی وار		ز بحر هست و عدم لا اله الا الله
ستاده‌اند صفات صفا ز خجلت او		به پیش او به قدم لا اله الا الله
یکی ستم ز وی از صد هزار عدل به است		زهی خوشی ستم لا اله الا الله
ز هر طرف که نظر کرد می برویاند		هزار باغ ارم لا اله الا الله
ز بحر غم به کناری رسم عجب روزی		ز موج لطف و کرم لا اله الا الله
ندارد از شه من هیچ بوی جان آن کس		که ببینیش تو به غم لا اله الا الله
چو دیده کحل نپذرفت از شه تبریز		زهی دریغ و ندم لا اله الا الله
برآید از دل و از جان الست شه شنود		هزار بانگ نعم لا اله الا الله
بهشت لطف و بلندی خدیو شمس الدین		زهی شفای سقم لا اله الا الله
دلم طواف به تبریز می‌کند محرم		در آن حریم حرم لا اله الا الله
زهی خوشی که بگویم که کیست هان بر در		بگوید او که منم لا اله الا الله

چو آفتاب برآمد ز قعر آب سیاه		ز ذره ذره شنو لا اله الا الله
چه جای ذره که چون آفتاب جان آمد		ز آفتاب ربودند خود قبا و کلاه
ز آب و گل چو برآمد مه دل آدم وار		صد آفتاب چو یوسف فروشود در چاه
سری ز خاک برآور که کم ز مور نه‌ای		خبر ببر بر موران ز دشت و خرمنگاه
از آن به دانه پوسیده مور قانع شد		که او ز سنبل سرسبز ما نبود آگاه
بگو به مور بهار است و دست و پا داری		چرا ز گور نسازی به سوی صحرا راه
چه جای مور سلیمان درید جامه شوق		مرا مگیر خدا زین مثال‌های تباه
ولی به قد خریدار می‌برند قبا		اگر چه جامه دراز است هست قد کوتاه
بیار قد درازی که تا فروبریم		قبا که پیش درازیش بسکلد زه ماه
خموش کردم از این پس که از خموشی من		جدا شود حق و باطل چنانک دانه ز کاه

که بوده است تو را دوش یار و همخوابه		که از خوی تو پر از مشک گشت گرمابه
چو شانه سنگ ز عشق تو شاخ شاخ شده‌ست		پریت خوانده به حمام و کرده‌ات لابه
چو شانه زلف تو را دید شد هر انگشتش		دلیل و آلت تهلیل همچو سبابه
ز نور روی تو پر گشت خلوت حمام		که جمله قبه زجاجی شده‌ست چون تابه
خمش که گل مثل آب از تو یافت صفا		که هر کی نسبت تو یافت گشت نسابه

مقام خلوت و یار و سماع و تو خفته		که شرم بادت از آن زلف‌های آشفته
از این سپس منم و شب روی و حلقه یار		شب دراز و تب و رازهای ناگفته
برون پرده درند آن بتان و سوزانند		که لطف‌های بتان در شب است بنهفته
به خواب کن همه را طاق شو از این جفتان		به سوی طاق و رواقش مرو به شب جفته
بدانک خلوت شب بر مثال دریایی است		به قعر بحر بود درهای ناسفته
رخ چو کعبه نما شاه شمس تبریزی		که باشدت عوض حج‌های پذرفته

دلم چو دیده و تو چون خیال در دیده		زهی مبارک و زیبا به فال در دیده
به بوی وصل دو دیده خراب و مست شده‌ست		چگونه باشد یا رب وصال در دیده
چو دیده بیشه آن شیرمست من باشد		چه زهره دارد گرگ و شکال در دیده
دو دیده را بگشا نور ذوالجلال ببین		ز فر دولت آن خوش خصال در دیده
چو چتر و سنجق آن رشک صد سلیمان دید		گشاد هدهد جان پر و بال در دیده
چو آفتاب جمالش بدیده‌ها درتافت		چه شعله‌هاست ز نور جلال در دیده
چو عقل عقل قنق شد درون خرگه جسم		عقول هیچ ندارد مجال در دیده
دو دیده مست شد از جان صدر شمس الدین		چه باده‌هاست از او مال مال در دیده

چو مست روی توام ای حکیم فرزانه		به من نگر تو بدان چشم‌های مستانه
ز چشم مست تو پیچد دلم که دیوانه است		که جنس همدگر افتاد مست و دیوانه
دل خراب مرا بین خوشی به من بنگر		که آفتاب نظر خوش کند به ویرانه
بکن نظر که بدان یک نظر که درنگری		درخت‌های عجب سر کند ز یک دانه
دو چشم تو عجمی ترک و مست و خون ریزند		که می‌زند عجمی تیرهای ترکانه
مرا و خانه دل را چنان به یغما برد		که می‌دود حسنک پابرهنه در خانه
به باغ روی تو آییم و خانه برشکنیم		هزار خانه چو صحرا کنیم مردانه
صلاح دین تو چو ماهی و فارغی زین شرح		که فارغ است سر زلف حور از شانه

عجب دلی که به عشق بت است پیوسته		عجبتر این که بتش پیش او است بنشسته
بمال چشم دلا بهترک از این بنگر		مدو به هر طرف ای دل تو نیز آهسته
دو کف به سوی دعا سوی بحر می‌رانی		نه گوهر تو به جیب تو است پیوسته
خنک کسی که ورا دست گرد جیب بود		که او لطیف و سبک روح گشت و برجسته
اگر چه هر طرفی بازگشت در طلبش		از آن طلب چو به خود وانگشت شد خسته
میان گلبن دل جان بخسته از خاری		ببین دلا تو ز خاری هزار گلدسته
میان دل چو برآید غبار و طبل و علم		هزار سنجق هستی ببین تو بشکسته
بیا به شهر عدم درنگر در آن مستان		ببین ز خویش و هزاران چو خویش وارسته
نهاده هر دو قدم شاد در سرای بقا		و زین بساط فنا هر دو دست خود شسته

ز لقمه‌ای که بشد دیده تو را پرده		مخور تو بیش که ضایع کنی سراپرده
حیات خویش در آن لقمه گر چه پنداری		ضمیر را سبل است آن و دیده را پرده
چرا مکن تو در این جا مگو چرا نکنم		که چشم جان را گشته است این چرا پرده
طلسم تن که ز هر زهر شهد بنموده‌ست		عروس پرده نموده‌ست مر تو را پرده
چو لقمه را ببریدی خیال پیش آید		خیال‌هاست شده بر در صفا پرده
خیال طبع به روی خیال روح آید		ز عقل نعره برآید که جان فزا پرده
دلا جدا شو از این پرده‌های گوناگون		هلا که تا نکند مر تو را جدا پرده

تو دیده گشته و ما را بکرده نادیده		بدیده گریه ما را بدین بخندیده
بخند جان و جهان چون مقام خنده تو راست		بکن که هر چه کنی هست بس پسندیده
ز درد و حسرت تو جان لاله‌ها سیه است		گل از جمال رخ توست جامه بدریده
ز خلق عالم جان‌های پاک بگزیدند		و آنگهان ز میانشان تو بوده بگزیده
بدانک عشق نبات و درخت او خشک است		به گرد گرد درخت من است پیچیده
چو خشک گشت درختم بسی بلندی یافت		چو زرد گشت رخم شد چو زر بنازیده
خزینه‌های جواهر که این دلم را بود		قمارخانه درون جمله را ببازیده
هزار ساغر هستی شکسته این دل من		خمار نرگس مخمور تو نسازیده
ز خام و پخته تهی گشت جان من باری		مدد مدد تو چنین آتشی فروزیده
مرا چو نی بنوازید شمس تبریزی		بهانه بر نی و مطرب ز غم خروشیده

برو برو که به بز لایق است بزغاله		برو که هست ز گاوان حیات گوساله
برو برو که خران گله گله جمع شدند		خر جوان و خر پیر و خر دو یک ساله
ز ناله تو مرا بوی خر همی‌آید		که خر کند به علف زار و ماده خر ناله
دماغ پاک بباید برای مشک و عبیر		گلوله‌های پلیدی برای جلاله
در آن زمان که خران بول خر به بو گیرند		زهی زمان و زهی حالت و زهی حاله
میا میا که به میدان دل خران نرسند		به صد هزار حیل می‌رسند خیاله
دلاله کیست بلیس این عروس دنیا را		عروس را تو قیاسی بکن ز دلاله
خموش باش سخن شرط نیست طالب را		که او ز اشارت ابرو رسد به دنباله

خلاصه دو جهان است آن پری چهره		چو او نقاب گشاید فنا شود زهره
چو بر براق معانی کنون سوار شود		به پیش سلطنت او که را بود زهره
ستارگان سماوات جمله مات شوند		به طاس چرخ چو آن شه درافکند مهره
چو روح قدس ببیند ورا سجود کند		فرشتگان مقرب برند از او بهره
همای عرش خداوند شمس تبریزی		که هفت بحر بود پیش او یکی قطره

ای جان ای جان فی ستر الله		اشتر می‌ران فی ستر الله
جام آتش درکش درکش		پیش سلطان فی ستر الله
ساغر تا لب می‌خور تا شب		اندر میدان فی ستر الله
چشمش را بین خشمش را بین		پنهان پنهان فی ستر الله
یاری شنگی پروین رنگی		آمد مهمان فی ستر الله
دیدم مستش خستم دستش		آسان آسان فی ستر الله
ساقی برجه باده درده		پنگان پنگان فی ستر الله

خوش بود فرش تن نور دیده		خوش بود مرغ جان بپریده
جان نادیده خسیس شده		جان دیده رسیده در دیده
جان زرین و جان سنگین را		چون کلوخ از برنج بگزیده
سر کاغذ گشاده دست اجل		نقد در کاغذ است پیچیده
خمره پرعسل سرش بسته		پشت و پهلوش را تو لیسیده
خمره را بر زمین زن و بشکن		دیده نبود چنانک بشنیده
شمس تبریز بشکند خم را		که ز نامش فلک بلرزیده

آمد آمد نگار پوشیده		صنم خوش عذار پوشیده
داد از گلستان حسن و جمال		باغ را نوبهار پوشیده
در زمین دل همه عشاق		رسته شد سبزه زار پوشیده
آن دم پرده سوز گرمش را		هر طرف گرمدار پوشیده
همگنان اشک و خون روان کرده		خونشان در تغار پوشیده
بوی آن خون همی‌رسد به دماغ		همچو مشک تتار پوشیده
تا از آن بو برند مشتاقان		سوی آن یار غار پوشیده
شمس تبریز صدقه جانت		بوسه‌ای یا کنار پوشیده

مطرب جان‌های دل برده		تا به شب تا به شب همین پرده
جان‌هایی که مست و مخمورند		بر سر باده باده‌ای خورده
در خرابات مفردان رفته		خرقه آب و گل گرو کرده

رخ نفسی بر رخ این مست نه		جنگ و جفا را نفسی پست نه
سیم اگر نیست به دست آورم		باده چون زر تو بر این دست نه
ای تو گشاده در هفت آسمان		دست کرم بر دل پابست نه
پیشکشم نیست به جز نیستی		نیستیم را تو لقب هست نه
هم شکننده تو هم اشکسته بند		مرهم جان بر سر اشکست نه
مهر بر آن شکر و پسته منه		مهر بر این چاکر پیوست نه
گفته امت ای دل پنجاه بار		صید مکن پای در این شست نه

یا رشا فدیته من زمن رایته		لست تقول اننی ارحم من سبیته
محرقنی برده کفی اذا دعوته		محتجب بصده عنی اذا اتیته
آه الیس ناظری مختلف لطیفه		آه الیس مهجتی مسکنه و بیته
قد زرع الفراق فی خدی بذر زعفر		وشت علی العیون من کثره ما سقیته
قوسک حیث ما رمی السهم اصاب مقلتی		سهمک ظل من دمی یکتب قد کفیته

هل طربا لعاشق وافقه زمانه		افلح فی هوائه اصلح فیه شأنه
هدده فراقه من غمرات یومه		ثم اتاه لیله من قمر امانه
قال لبدره لقد احرق فیک باطنی		قال له حبیبه صرت انا ضمانه
لا کقتول عاشق یقتلنا بشارق		حان وفاتنا و لا یمکننا بیانه
اعظم کل شهوه هان لدی وصاله		اطیب کل طیب ظل لنا مکانه
قد کفر الذی اتی من مثل لوجهه		ان قمر ینوبه او شجر وبانه
اکرم من نفوسنا طیف خیال وجهه		افضل من عیوننا کان لنا عیانه
رب لسان قائل یلفظ نار خده		احرق من شراره یومئذ لسانه
احرقه شراره ثم اتی نهاره		نوره بناطق اصبح ترجمانه

طوبی لمن آواه سر فؤاده		سکن الفؤاد بعشقه و وداده
نفس الکریم کمریم و فؤاده		شبه المسیح و صدره کمهاده
اذن الفؤاد لکی یبوح بسره		شرح الصدور کرامه لعباده
رحم القلوب بفتح‌ها و فتوح‌ها		قهر النفوس سیاسه لجهاده
کشف الغطاء و لا انتظار و لا نسا		فرح السعید تانسا بعتاده
عشقوا لرأیه ربهم و تعلقوا		و العرش یخضع حالهم بعماده
و صلوا الی نظر الحبیب بفضله		و الحق ارشدهم بحسن رشاده
القوم معشوقون فی اوصافهم		و الحق عاشقهم علی افراده
حار العقول به عاشقیه تحیرا		کیف العقول به معشقیه فناده
لا تنکرن و لا تکن متصرفا		بالعقل فی هذا و خف لکیاده
فالامر اعظم من تصرف حکمنا		و الود بالجبار من اعقاده
ملک البصیره من ممالک شیخنا		یعطی و یمنع ما یشا بمراده
ما غاب من قلبی شعاشع خده		لا تشمتوا بصدوده و بعاده
شمس المصیف اذا نی بغروبه		ما غاب حر الشمس من عباده
تبریز جل به شمس دین سیدی		ما اکرم المولی بکثر رماده

فدیتتک یا ستی الناسیه		الی کم تشد فم الخابیه
الا فاملئی منه لی کاسه		تذکرنی صفوه ناسیه
فما کاسه منه الا نجی		و تأتی باخت لها آبیه

گر باغ از او واقف بدی از شاخ تر خون آمدی		ور عقل از او آگه بدی از چشم جیحون آمدی
گر سر برون کردی مهش روزی ز قرص آفتاب		ذره به ذره در هوا لیلی و مجنون آمدی
ور گنج‌های لعل او یک گوشه بر پستی زدی		هر گوشه ویرانه‌ای صد گنج قارون آمدی
نقشی که بر دل می‌زند بر دیده گر پیدا شدی		هر دست و رو ناشسته‌ای چون شیخ ذاالنون آمدی
ور سحر آن کس نیستی کو چشم بندی می‌کند		چون چشم و دل این جسم و تن بر سقف گردون آمدی
ای خواجه نظاره گر تا چند باشد این نظر		ارزان بدی گر زین نظر معشوق بیرون آمدی
مهمان نو آمد ولی این لوت عالم را بس است		دو کون اگر مهمان شدی این لوت افزون آمدی

فصل بهاران شد ببین بستان پر از حور و پری		گویی سلیمان بر سپه عرضه نمود انگشتری
رومی‌رخان ماه‌وش زاییده از خاک حبش		چون نومسلمانان خوش بیرون شده از کافری
گلزار بین گلزار بین در آب نقش یار بین		و آن نرگس خمار بین و آن غنچه‌های احمری
گلبرگ‌ها بر همدگر افتاده بین چون سیم و زر		آویزها و حلقه‌ها بی دستگاه زرگری
در جان بلبل گل نگر وز گل به عقل کل نگر		وز رنگ در بی‌رنگ پر تا بوک آن جا ره بری
گل عقل غارت می‌کند نسرین اشارت می‌کند		کاینک پس پرده است آن کاو می‌کند صورتگری
ای صلح داده جنگ را وی آب داده سنگ را		چون این گل بدرنگ را در رنگ‌ها می‌آوری
گر شاخه‌ها دارد تری ور سرو دارد سروری		ور گل کند صد دلبری ای جان تو چیزی دیگری
چه جای باغ و راغ و گل چه جای نقل و جام مل		چه جای روح و عقل کل کز جان جان هم خوشتری

ای در طواف ماه تو ماه و سپهر مشتری		ای آمده در چرخ تو خورشید و چرخ چنبری
یا رب منم جویان تو یا خود تویی جویان من		ای ننگ من تا من منم من دیگرم تو دیگری
ای ما و من آویخته وی خون هر دو ریخته		چیزی دگر انگیخته نی آدمی و نی پری
تا پا نباشد ز آنک پا ما را به خارستان برد		تا سر نباشد ز آنک سر کافر شود از دوسری
آبی میان جو روان آبی لب جو بسته یخ		آن تیزرو این سست رو هین تیز رو تا نفسری
خورشید گوید سنگ را زان تافتم بر سنگ تو		تا تو ز سنگی وارهی پا درنهی در گوهری
خورشید عشق لم یزل زان تافته‌ست اندر دلت		کاول فزایی بندگی و آخر نمایی مهتری
خورشید گوید غوره را زان آمدم در مطبخت		تا سرکه نفروشی دگر پیشه کنی حلواگری
شه باز را گوید که من زان بسته‌ام دو چشم تو		تا بگسلی از جنس خود جز روی ما را ننگری
گوید بلی فرمان برم جز در جمالت ننگرم		جز بر خیالت نگذرم وز جان نمایم چاکری
گل باغ را گوید که من زان عرضه کردم رخت خود		تا جمله رخت خویش را بفروشی و با ما خوری
آن کس کز این جا زر برد با دلبری دیگر خورد		تو کژ نشین و راست گو آن از چه باشد از خری
آن آدمی باشد که او خر بدهد و عیسی خرد		وین از خری باشد که تو عیسی دهی و خر خری
عیسی مست را زر کند ور زر بود گوهر کند		گوهر بود بهتر کند بهتر ز ماه و مشتری
نی مشتری بی‌نوا بل نور الله اشتری		گر یوسفی باشد تو را زین پیرهن بویی بری
ما را چو مریم بی‌سبب از شاخ خشک آید رطب		ما را چو عیسی بی‌طلب در مهد آید سروری
بی‌باغ و رز انگور بین بی‌روز و بی‌شب نور بین		وین دولت منصور بین از داد حق بی‌داوری
از روی همچون آتشم حمام عالم گرم شد		بر صورت گرمابه‌ای چون کودکان کمتر گری
فردا ببینی روش را شد طعمه مار و موش را		دروازه موران شده آن چشم‌های عبهری
مهتاب تا مه رانده دیوار تیره مانده		اناالیه آمده کان سو نگر گر مبصری
یا جانب تبریز رو از شمس دین محفوظ شو		یا از زبان واصفان از صدق بنما باوری

ای آن که بر اسب بقا از دیر فانی می‌روی		دانا و بینای رهی آن سو که دانی می‌روی
بی‌همره جسم و عرض بی‌دام و دانه و بی‌غرض		از تلخکامی می‌رهی در کامرانی می‌روی
نی همچو عقل دانه چین نی همچو نفس پر ز کین		نی روح حیوان زمین تو جان جانی می‌روی
ای چون فلک دربافته‌ای همچو مه درتافته		از ره نشانی یافته در بی‌نشانی می‌روی
ای غرقه سودای او ای بیخود از صهبای او		از مدرسه اسمای او اندر معانی می‌روی
ای خوی تو چون آب جو داده زمین را رنگ و بو		تا کس نپندارد که تو بی‌ارمغانی می‌روی
کو سایه منصور حق تا فاش فرماید سبق		کز مستعینی می‌رهی در مستعانی می‌روی
شب کاروان‌ها زین جهان بر می‌رود تا آسمان		تو خود به تنهایی خود صد کاروانی می‌روی
ای آفتاب آن جهان در ذره‌ای چونی نهان		وی پادشاه شه نشان در پاسبانی می‌روی
ای بس طلسمات عجب بستی برون از روز و شب		تا چشم پندارد که تو اندر مکانی می‌روی
ای لطف غیبی چند تو شکل بهاری می‌شوی		وی عدل مطلق چند تو اندر خزانی می‌روی
آخر برون آ زین صور چادر برون افکن ز سر		تا چند در رنگ بشر در گله بانی می‌روی
ای ظاهر و پنهان چو جان وی چاکر و سلطان چو جان		کی بینمت پنهان چو جان در بی‌زبانی می‌روی

این عشق گردان کو به کو بر سر نهاده طبله‌ای		که هر کجا مرده بود زنده کنم بی‌حیله‌ای
خوان روانم از کرم زنده کنم مرده بدم		کو نرگدایی تا برد از خوان لطفم زله‌ای
گاهی تو را در بر کنم گاهی ز زهرت پر کنم		آگاه شو آخر ز من ای در کفم چون کیله‌ای
گر حبه‌ای آید به من صد کان پرزرش کنم		دریای شیرینش کنم هر چند باشد قله‌ای
از تو عدم وز من کرم وز تو رضا وز من قسم		صد اطلس و اکسون نهم در پیش کرم پیله‌ای
هر لحظه نومید را خرمن دهم بی‌کشتنی		هر لحظه درویش را قربت دهم بی‌چله‌ای
چشمه شکر جوشان کنم اندر دل تنگ نیی		اندیشه‌های خوش نهم اندر دماغ و کله‌ای
می‌ران فرس در دین فقط ور اسب تو گردد سقط		بر جای اسب لاغری هر سو بیابی گله‌ای
خاموش باش و لا مگو جز آن که حق بخشد مجو		جوشان ز حلوای رضا بر جمره چون پاتیله‌ای
تبریز شد خلد برین از عکس روی شمس دین		هر نقش در وی حور عین هر جامه از وی حله‌ای

ای رونق هر گلشنی وی روزن هر خانه‌ای		هر ذره از خورشید تو تابنده چون دردانه‌ای
ای غوث هر بیچاره‌ای واگشت هر آواره‌ای		اصلاح هر مکاره‌ای مقصود هر افسانه‌ای
ای حسرت سرو سهی ای رونق شاهنشهی		خواهم که یاران را دهی یک یاریی یارانه‌ای
در هر سری سودای تو در هر لبی هیهای تو		بی‌فیض شربت‌های تو عالم تهی پیمانه‌ای
هر خسروی مسکین تو صید کمین شاهین تو		وی سلسله تقلیب تو زنجیر هر دیوانه‌ای
هر نور را ناری بود با هر گلی خاری بود		بهر حرس ماری بود بر گنج هر ویرانه‌ای
ای گلشنت را خار نی با نور پاکت نار نی		بر گرد گنجت مار نی نی زخم و نی دندانه‌ای
یک عشرتی افراشتی صد تخم فتنه کاشتی		در شهر ما نگذاشتی یک عاقلی فرزانه‌ای
اندیشه و فرهنگ‌ها دارد ز عشقت رنگ‌ها		شب تا سحرگه چنگ‌ها ماه تو را حنانه‌ای
عقل و جنون آمیخته صد نعل در ره ریخته		در جعد تو آویخته اندیشه همچون شانه‌ای
ای چشم تو چون نرگسی شد خواب در چشمم خسی		بیدار می‌بینم بسی لیک از پی دانگانه‌ای
بقال با دوغ ترش جانش مراقب لب خمش		تا روز بیدار و به هش بر گوشه دکانه‌ای
چون روز گردد می‌دود از بهر کسب و بهر کد		تا خشک نانه او شود مشتری ترنانه‌ای
ای مزرعه بگذاشته در شوره گندم کاشته		ای شعله را پنداشته روزن تو چون پروانه‌ای
امروز تشریفت دهد تفهیم و تشریفت دهد		ترکیب و تألیفت دهد با عقل کل جانانه‌ای
خامش که تو زین رسته‌ای زین دام‌ها برجسته‌ای		جان و دل اندربسته‌ای در دلبری فتانه‌ای

ای آنک اندر باغ جان آلاجقی برساختی		آتش زدی در جسم و جان روح مصور ساختی
پای درختان بسته بد تو برگشادی پایشان		صحن گلستان خاک بد فرشش ز گوهر ساختی
مرغ معماگوی را رسم سخن آموختی		باز دل پژمرده را صد بال و صد پر ساختی
ای عمر بی‌مرگی ز تو وی برگ بی‌برگی ز تو		الحق خدنگ مرگ را پاینده اسپر ساختی
عاشق در این ره چون قلم کژمژ همی‌رفتش قدم		بر دفتر جان بهر او پاکیزه مسطر ساختی
حیوان و گاوی را اگر مردم کنی نبود عجب		سرگین گاوی را چو تو در بحر عنبر ساختی
آن کو جهان گیری کند چون آفتاب از بهر تو		او را هم از اجزای او صد تیغ و لشکر ساختی
در پیش آدم گر ملک سجده کند نبود عجب		کز بهر خاکی چرخ را سقا و چاکر ساختی
از اختران در سنگ و گل تأثیرها درریختی		وز راه دل تا آسمان معراج معبر ساختی
در خاک تیره خارشی انداختی از بهر زه		یک خاک را کردی پدر یک خاک مادر ساختی
از گور در جنت اگر درها گشایی قادری		در گور تن از پنج حس بشکافتی در ساختی
در آتش خشم پدر صد آب رحمت می‌نهی		و اندر دل آب منی صد گونه آذر ساختی
از بلغم و صفرای ما وز خون و از سودای ما		زین چار خرقه روح را ای شاه چادر ساختی
روزی بیاید کاین سخن خصمی کند با مستمع		کب حیاتم خواندمت تو خویشتن کر ساختی
ای شمس تبریزی بگو شرح معانی مو به مو		دستش بده پایش بده چون صورت سر ساختی

از دار ملک لم یزل ای شاه سلطان آمدی		بر قلب ماهان برزدی سنجق ز شاهان بستدی
ماه آمدی از لامکان ای اصل کارستان جان		صد آفتاب و چرخ را چون ذره‌ها برهم زدی
یک مشعله افروختی تا روز و شب را سوختی		عذری به جرم آموختی نیکی خجل شد از بدی
از رشک پنهان ای پری در جان درآ تا دل بری		ای زهره صد مشتری ای سر لطف ایزدی
بخرام بخرام ای صنم زیرا تویی کاندر حرم		هم حسرت هر عابدی هم قبله هر معبدی
نقشی است بی‌مثل آن رخش پرنور پاک خالقش		زلفی است مشکین طره‌اش یا طیلسان احمدی
چون شمس تبریزی رود چون سایه جان در پی رود		در دیده خاکش توتیا یا کحل نور سرمدی

من دوش دیدم سر دل اندر جمال دلبری		سنگین دلی لعلین لبی ایمان فزایی کافری
از جان و دل گوید کسی پیش چنان جانانه‌ای		از سیم و زر گوید کسی پیش چنان سیمین بری
لقمه شدی جمله جهان گر عشق را بودی دهان		دربان شدی جان شهان گر عشق را بودی دری
من می‌شنیدم نام دل ای جان و دل از تو خجل		ای مانده اندر آب و گل از عشق دلدل چون خری
ای جان بیا گوهر بچین ای دل بیا خوبی ببین		المستغاث ای مسلمین زین آفتی شور و شری
تن خود کی باشد تا بود فرش سواران غمش		سر کیست تا او سر نهد پیش چنان شه سروری
نک نوبهار آمد کز او سرسبز گردد عالمی		چون یار من شیرین دمی چون لعل او حلواگری
هر دم به من گوید رخش داری چو من زیبارخی		هر دم بدو گوید دلم داری چو بنده چاکری
آمد بهار ای دوستان خیزید سوی بوستان		اما بهار من تویی من ننگرم در دیگری
اشکوفه‌ها و میوه‌ها دارند غنج و شیوه‌ها		ما در گلستان رخت روییده چون نیلوفری
بلبل چو مطرب دف زنی برگ درختان کف زنی		هر غنچه گوید چون منی باشد خوشی کشی تری
آمد بهار مهربان سرسبز و خوش دامن کشان		تا باغ یابد زینتی تا مرغ یابد شهپری
تا خلق از او حیران شود تا یار من پنهان شود		تا جان ما را جان شود کوری هر کور و کری
آن جا که باشد شاه او بنده شود هر شاه خو		آن جا که باشد ناز او هر دل شود سامندری
مست و خرامان می‌رود در دل خیال یار من		ماهی شریفی بی‌حدی شاهی کریمی بافری

ای یار اگر نیکو کنی اقبال خود صدتو کنی		تا بوک رو این سو کنی باشد که با ما خو کنی
من گرد ره را کاستم آفاق را آراستم		وز جرم تو برخاستم باشد که با ما خو کنی
من از عدم زادم تو را بر تخت بنهادم تو را		آیینه‌ای دادم تو را باشد که با ما خو کنی
ای گوهری از کان من وی طالب فرمان من		آخر ببین احسان من باشد که با ما خو کنی
شرب مرا پیمانه شو وز خویشتن بیگانه شو		با درد من همخانه شو باشد که با ما خو کنی
ای شاه زاده داد کن خود را ز خود آزاد کن		روز اجل را یاد کن باشد که با ما خو کنی
مانند تیری از کمان بجهد ز تن سیمرغ جان		آن را بیندیش ای فلان باشد که با ما خو کنی
ای جمع کرده سیم و زر ای عاشق هر لب شکر		باری بیا خوبی نگر باشد که با ما خو کنی
تخم وفاها کاشتم نقشی عجب بنگاشتم		بس پرده‌ها برداشتم باشد که با ما خو کنی
استوثقوا ادیانکم و استغنموا اخوانکم		و استعشقوا ایمانکم باشد که با ما خو کنی
شه شمس تبریزی تو را گوید به پیش ما بیا		بگذر ز زرق و از ریا باشد که با ما خو کنی

ای یوسف خوش نام هی در ره میا بی‌همرهی		مسکل ز یعقوب خرد تا درنیفتی در چهی
آن سگ بود کو بیهده خسپد به پیش هر دری		و آن خر بود کز ماندگی آید سوی هر خرگهی
در سینه این عشق و حسد بین کز چه جانب می‌رسد		دل را کی آگاهی دهد جز دلنوازی آگهی
مانند مرغی باش هان بر بیضه همچو پاسبان		کز بیضه دل زایدت مستی و وصل و قهقهی
دامن ندارد غیر او جمله گدااند ای عمو		درزن دو دست خویش را در دامن شاهنشهی
مانند خورشید از غمش می‌رو در آتش تا به شب		چون شب شود می‌گرد خوش بر بام او همچون مهی
بر بام او این اختران تا صبحدم چوبک زنان		والله مبارک حضرتی والله همایون درگهی
آن انبیا کاندر جهان کردند رو در آسمان		رستند از دام زمین وز شرکت هر ابلهی
بربوده گشتند آن طرف چون آهن از آهن ربا		زان سان که سوی کهربا بی‌پر و پا پرد کهی
می‌دانک بی‌انزال او نزلی نروید در زمین		بی‌صحبت تصویر او یک مایه را نبود زهی
ارواح همچون اشتران ز آواز سیروا مستیان		همچون عرابی می‌کند آن اشتران را نهنهی
بر لوح دل رمال جان رمل حقایق می‌زند		تا از رقومش رمل شد زر لطیف ده دهی
خوشتر روید ای همرهان کآمد طبیبی در جهان		زنده کن هر مرده‌ای بیناکن هر اکمهی
این‌ها همه باشد ولی چون پرده بردارد رخش		نی زهره ماند نی نوا نی نوحه گر را وه وهی
خاموش کن گر بلبلی رو سوی گلشن بازپر		بلبل به خارستان رود اما به نادر گه گهی

دزدید جمله رخت ما لولی و لولی زاده‌ای		در هیچ مسجد مکر او نگذاشته سجاده‌ای
خرقه فلک ده شاخ از او برج قمر سوراخ از او		وای ار بیفتد در کفش چون من سلیمی ساده‌ای
زد آتش اندر عود ما بر آسمان شد دود ما		بشکست باد و بود ما ساقی به نادر باده‌ای
در کار مشکل می‌کند در بحر منزل می‌کند		جان قصه دل می‌کند کو عاشقی دل داده‌ای
دل داده آن باشد که او در صبر باشد سخت رو		نی چون تو گوشه گشته‌ای در گوشه‌ای افتاده‌ای
در غصه‌ای افتاده‌ای تا خود کجا دل داده‌ای		در آرزوی قحبه یا وسوسه قواده‌ای
شرمی بدار از ریش خود از ریش پرتشویش خود		بسته دو چشم از عاقبت در هرزه لب گشاده‌ای
خوب است عقل آن سری در عاقبت بینی جری		از حرص وز شهوت بری در عاشقی آماده‌ای
خامش که مرغ گفت من پرد سبک سوی چمن		نبود گرو در دفتری در حجره‌ای بنهاده‌ای

دامن کشانم می‌کشد در بتکده عیاره‌ای		من همچو دامن می‌دوم اندر پی خون خواره‌ای
یک لحظه هستم می‌کند یک لحظه پستم می‌کند		یک لحظه مستم می‌کند خودکامه‌ای خماره‌ای
چون مهره‌ام در دست او چون ماهیم در شست او		بر چاه بابل می‌تنم از غمزه سحاره‌ای
لاهوت و ناسوت من او هاروت و ماروت من او		مرجان و یاقوت من او بر رغم هر بدکاره‌ای
در صورت آب خوشی ماهی چو برج آتشی		در سینه دلبر دلی چون مرمری چون خاره‌ای
اسرار آن گنج جهان با تو بگویم در نهان		تو مهلتم ده تا که من با خویش آیم پاره‌ای
روزی ز عکس روی او بردم سبوی تا جوی او		دیدم ز عکس نور او در آب جو استاره‌ای
گفتم که آنچ از آسمان جستم بدیدم در زمین		ناگاه فضل ایزدی شد چاره بیچاره‌ای
شکر است در اول صفم شمشیر هندی در کفم		در باغ نصرت بشکفم از فر گل رخساره‌ای
آن رفت کز رنج و غمان خم داده بودم چون کمان		بود این تنم چون استخوان در دست هر سگساره‌ای
خورشید دیدم نیم شب زهره درآمد در طرب		در شهر خویش آمد عجب سرگشته‌ای آواره‌ای
اندر خم طغرای کن نو گشت این چرخ کهن		عیسی درآمد در سخن بربسته در گهواره‌ای
در دل نیفتد آتشی در پیش ناید ناخوشی		سر برنیارد سرکشی نفسی نماند اماره‌ای
خوش شد جهان عاشقان آمد قران عاشقان		وارست جان عاشقان از مکر هر مکاره‌ای
جان لطیف بانمک بر عرش گردد چون ملک		نبود دگر زیر فلک مانند هر سیاره‌ای
مانند موران عقل و جان گشتند در طاس جهان		آن رخنه جویان را نهان وا شد در و درساره‌ای
بی‌خار گردد شاخ گل زیرا که ایمن شد ز ذل		زیرا نماندش دشمنی گل چین و گل افشاره‌ای
خاموش خاموش ای زبان همچون زبان سوسنان		مانند نرگس چشم شو در باغ کن نظاره‌ای

ای آفتاب سرکشان با کهکشان آمیختی		مانند شیر و انگبین با بندگان آمیختی
یا چون شراب جان فزا هر جزو را دادی طرب		یا همچو یاران کرم با خاکدان آمیختی
یا همچو عشق جان فدا در لاابالی ماردی		با عقل پرحرص شحیح خرده دان آمیختی
ای آتش فرمانروا در آب مسکن ساختی		وی نرگس عالی نظر با ارغوان آمیختی
چندان در آتش درشدی کآتش در آتش درزدی		چندان نشان جستی که تو با بی‌نشان آمیختی
ای سر الله الصمد ای بازگشت نیک و بد		پهلو تهی کردی ز خود با پهلوان آمیختی
جان‌ها بجستندت بسی بویی نبرد از تو کسی		آیس شدند و خسته دل خود ناگهان آمیختی
از جنس نبود حیرتی بی‌جنس نبود الفتی		تو این نه‌ای و آن نه‌ای با این و آن آمیختی
هر دو جهان مهمان تو بنشسته گرد خوان تو		صد گونه نعمت ریختی با میهمان آمیختی
آمیختی چندانک او خود را نمی‌داند ز تو		آری کجا داند چو تو با تن چو جان آمیختی
پیرا جوان گردی چو تو سرسبز این گلشن شدی		تیرا به صیدی دررسی چون با کمان آمیختی
ای دولت و بخت همه دزدیده‌ای رخت همه		چالاک رهزن آمدی با کاروان آمیختی
چرخ و فلک ره می‌رود تا تو رهش آموختی		جان و جهان بر می‌پرد تا با جهان آمیختی
حیرانم اندر لطف تو کاین قهر چون سر می‌کشد		گردن چو قصابان مگر با گردران آمیختی
خوبان یوسف چهره را آموختی عاشق کشی		و آن خار چون عفریت را با گلستان آمیختی
این را رها کن عارفا آن را نظر کن کز صفا		رستی ز اجزای زمین با آسمان آمیختی
رستی ز دام ای مرغ جان در شاخ گل آویختی		جستی ز وسواس جنان و اندر جنان آمیختی
از بام گردون آمدی ای آب آب زندگی		از بام ما جولان زدی با ناودان آمیختی
شب دزد کی یابد تو را چون نیستی اندر سرا		بر بام چوبک می‌زنی با پاسبان آمیختی
اسرار این را مو به مو بی‌پرده و حرفی بگو		ای آنک حرف و لحن را اندر بیان آمیختی

آخر مراعاتی بکن مر بی‌دلان را ساعتی		ای ماه رو تشریف ده مر آسمان را ساعتی
ای آن که هستت در سخن مستی می‌های کهن		دلداریی تلقین بکن مر ترجمان را ساعتی
تن چون کمانم دل چو زه ای جان کمان بر چرخ نه		سوی فراز چرخ نه آن نردبان را ساعتی
پیر از غمت هر جا فتی زان پیش کید آفتی		بنما که بینم دولتی بس جاودان را ساعتی
ای از کفت دریا نمی‌محروم کردی محرمی		در خواب کن جانا دمی مر پاسبان را ساعتی
عشقت می بی‌چون دهد در می همه افیون نهد		مستت نشانی چون دهد آن بی‌نشان را ساعتی
از رخ جهان پرنور کن چشم فلک مخمور کن		از جان عالم دور کن این اندهان را ساعتی
ای صد درج خوشتر ز جان وصف تو ناید در زبان		الا که صوفی گوید آن پیش آر آن را ساعتی
استغفرالله ای خرد صوفی بدو کی ره برد		هر مرغ زان سو کی پرد درکش زبان را ساعتی
ای کرده مه دراعه شق از عشقت ای خورشید حق		از بهر لعلش ای شفق بگذار کان را ساعتی
جز عشق او در دل مکن تدبیر بی‌حاصل مکن		اندر مکان منزل مکن لا کن مکان را ساعتی
ای امن‌ها در خوف تو ای ساکنی در طوف تو		جان داده طمع سوف تو امن و امان را ساعتی
بنگر در این فریاد کن آخر وفا هم یاد کن		برتاب شاها داد کن این سو عنان را ساعتی
یک دم بدین سو رای کن جان را تو شکرخای کن		در دیده ما جای کن نور عیان را ساعتی
تیرم چو قصد جه کنم پرم بده تا به کنم		ابرو نما تا زه کنم من آن کمان را ساعتی
ای زاغ هجران تهی چون زاغ از من کی رهی		کی گوید آن نور شهی خواهم فلان را ساعتی
ای نفس شیر شیررگ چون یافتی زان عشق تک		انداز تو در پیش سگ این لوت و خوان را ساعتی
ای از می جان بی‌خبر تا چند لافی از هنر		افکن تو در قعر سقر آن دام نان را ساعتی
کو شهریار این زمن مخدوم شمس الدین من		تبریز خدمت کن به تن آن شه نشان را ساعتی

بانکی عجب از آسمان در می‌رسد هر ساعتی		می‌نشنود آن بانگ را الا که صاحب حالتی
ای سر فروبرده چو خر زین آب و سبزه بس مچر		یک لحظه‌ای بالا نگر تا بوک بینی آیتی
ساقی در این آخرزمان بگشاد خم آسمان		از روح او را لشکری وز راح او را رایتی
کو شیرمردی در جهان تا شیرگیر او شود		شاه و فتی باید شدن تا باده نوشی یا فتی
بیچاره گوش مشترک کو نشنود بانگ فلک		بیچاره جان بی‌مزه کز حق ندارد راحتی
آخر چه باشد گر شبی از جان برآری یاربی		بیرون جهی از گور تن و اندرروی در ساحتی
از پا گشایی ریسمان تا برپری بر آسمان		چون آسمان ایمن شوی از هر شکست و آفتی
از جان برآری یک سری ایمن ز شمشیر اجل		باغی درآیی کاندر او نبود خزان را غارتی
خامش کنم خامش کنم تا عشق گوید شرح خود		شرحی خوشی جان پروری کان را نباشد غایتی

ای تو ملول از کار من من تشنه تر هر ساعتی		آخر چه کم گردد ز تو کز تو برآید حاجتی
بر تو زیانی کی شود از تو عدم گر شیء شود		معدوم یابد خلعتی گیرد ز هستی رایتی
یا مستحق مرحمت یابد مقام و مرتبت		برخواند اندر مکتبت از لوح محفوظ آیتی
ای رحمة للعالمین بخشی ز دریای یقین		مر خاکیان را گوهری مر ماهیان را راحتی
موجش گهی گوهر دهد لطفش گهی کشتی کشد		چندین خلایق اندر او مر هر یکی را حالتی
خود پیشتر اجزای او در سجده همچون شاکران		وز بهر خدمت موج او گه گه نماید قامتی
در پیش دریای نهان این هفت دریای جهان		چون واهب اندر بخششی چون راهب اندر طاعتی
دریای پرمرجان ما عمر دراز و جان ما		پس عمر ما بی‌حد بود ما را نباشد غایتی
ای قطره گر آگه شوی با سیل‌ها همره شوی		سیلت سوی دریا برد پیشت نباشد آفتی
ور سرکشی غافل شوی آن سیل عشق مستوی		گوش تو گیرد می‌کشد کو بر تو دارد رافتی
مستفعلن مستفعلن اکنون شکر پنهان کنم		کز غیب جوقی طوطیان آورده اندم غارتی
شکر نگر تو نو به نو آواز خاییدن شنو		نی این شکر را صورتی نی طوطیان را آلتی
دارد خدا قندی دگر کان ناید اندر نیشکر		طوطی و حلقوم بشر آن را ندارد طاقتی
چون شمس تبریزی که او گنجا ندارد در فلک		کان مطلع خورشید او دارد عجایب ساحتی

چون درشوی در باغ دل مانند گل خوش بو شوی		چون برپری سوی فلک همچون ملک مه رو شوی
گر همچو روغن سوزدت خود روشنی کردی همه		سرخیل عشرت‌ها شوی گر چه ز غم چون مو شوی
هم ملک و هم سلطان شوی هم خلد و هم رضوان شوی		هم کفر و هم ایمان شوی هم شیر و هم آهو شوی
از جای در بی‌جا روی وز خویشتن تنها روی		بی‌مرکب و بی‌پا روی چون آب اندر جو شوی
چون جان و دل یکتا شوی پیدای ناپیدا شوی		هم تلخ و هم حلوا شوی با طبع می همخو شوی
از طبع خشکی و تری همچون مسیحا برپری		گرداب‌ها را بردری راهی کنی یک سو شوی
شیرین کنی هر شور را حاضر کنی هر دور را		پرده نباشی نور را گر چون فلک نه تو شوی
شه باش دولت ساخته مه باش رفعت یافته		تا چند همچون فاخته جوینده و کوکو شوی
خالی کنی سر از هوس گردی تو زنده بی‌نفس		یاهو نگویی زان سپس چون غرقه یاهو شوی
هر خانه را روزن شوی هر باغ را گلشن شوی		با من نباشی من شوی چون تو ز خود بی‌تو شوی
سر در زمین چندین مکش سر را برآور شاد کش		تا تازه و خندان و خوش چون شاخ شفتالو شوی
دیگر نخواهی روشنی از خویشتن گردی غنی		چون شاه مسکین پروری چون ماه ظلمت جو شوی
تو جان نخواهی جان دهی هر درد را درمان دهی		مرهم نجویی زخم را خود زخم را دارو شوی

از بامدادان ساغری پر کرد خوش خماره‌ای		چون فرقدی عرعرقدی شکرلبی مه پاره‌ای
آن نرگس سرمست او و آن طره چون شست او		و آن ساغری در دست او هر چاره بیچاره‌ای
چنگ از شمال و از یمین اندر بر حوران عین		در گلشنی پر یاسمین بر چشمه‌ای فواره‌ای
ای ساقی شیرین صلا جان علی و بوالعلا		بر کف بنه ساغر هلا بر رغم هر غم باره‌ای
چون آفتاب آسمان می‌گرد و جوهر می‌فشان		بر تشنگان و خاکیان در عالم غداره‌ای
ای ساحر و ای ذوفنون ای مایه پنجه جنون		هنگام کار آمد کنون ما هر یکی آن کاره‌ای
چون ساغری پرداختم جامه حیا انداختم		عشقی عجب می‌باختم با غره غراره‌ای
افلاکیان بر آسمان زان بوی باده سرگران		ماه مرا سجده کنان سرمست هر فراره‌ای
انهار باده سو به سو در هر چمن پنجاه جو		بر سنگ زن بشکن سبو بر رغم هر خشم آره‌ای
رحمت به پستی می‌رسد اکسیر هستی می‌رسد		سلطان مستی می‌رسد با لشکر جراره‌ای
خیمه معیشت برکنی آتش به خیمه درزنی		گر از سر بامی کنی در سابقان نظاره‌ای
مستی چو کشتی و عمد هر لحظه کژمژ می‌شود		بر موج‌ها بر می‌زند در قلزمی زخاره‌ای
می‌گویم ای صاحب عمل و ای رسته جانت از علل		چون رستی از حبس اجل بی‌روزن و درساره‌ای
زین عالم تلخ و ترش زین چرخ پیر طفل کش		هم قصه گو و هم خمش هم بنده هم اماره‌ای
گفتا مرا شاه جهان درداد یک ساغر نهان		خود را بدیدم ناگهان در شهر جان سیاره‌ای
پنهان بود بر مرد و زن در رفتن و در آمدن		راه جهان ممتحن از غیرت ستاره‌ای
چون معبرم خیره نگر نی رخنه پیدا و نه در		چون چشمه‌ای برکرده سر بی‌معدنی از خاره‌ای
ای چاشنی شکران درده همان رطل گران		شیرم بده چون مادران بیرون کش از گهواره‌ای
ای ساز و ناز ناکسان حیرت فزای نرگسان		ای خاک را روزی رسان مقصود هر آواره‌ای
زان باده همچون عسس ایمن کن هر دزد و خس		سجده کنانند این نفس هر فکر دل افشاره‌ای
ای جام راح روح جو آسایش مجروح جو		ای ساقی خورشیدرو خون ریز هر استاره‌ای
ای روزی دل‌ها رسان جان کسان و ناکسان		ترکاری و یاغی به سان هموار و ناهمواره‌ای
چون نفخ صوری در صور شورنده حشر و حشر		زنجیر تو چون طوق زر تشریف هر جباره‌ای
بردی ز جان معقول را وین عقل چون معزول را		کردی دماغ گول را از علم تو عیاره‌ای
تا گردن شک می‌زند بر میر و بر بک می‌زند		بر عقل خنبک می‌زند یا بر فن مکاره‌ای
بس کن درآ در انجمن در انخلاق مرد و زن		می‌ساز و صورت می‌شکن در خلوت فخاره‌ای
چون گل سخن گوی و خمش هرگز نباشد روترش		در صدر دل مانند هش بر اوج چون طیاره‌ای

ای شهسوار خاص بک کز عالم جان تاختی		میخانه‌ها برهم زدی تا سوی میدان تاختی
چون ساکنان آسمان خود گوش ما برتافتند		تو سبلتان برتافتی هم سوی ایشان تاختی
ای تو نهاده یک قدم بگذشته از هر دو جهان		آه پس کدامین عرصه بد تا تو بر اسبان تاختی
خود پرده‌ها و قافیه وآنگه خراب عشق تو		تو پرده‌ای نگذاشتی چون سوی انسان تاختی
عقل از تو بی‌عقلی شده عشق از تو هم حیران شده		مر جسم را خود اسم شد تو چونک بر جان تاختی

یک ساعت ار دو قبلکی از عقل و جان برخاستی		این عقل ما آدم بدی این نفس ما حواستی
ور آدم از ایوان دل درنامدی در آب و گل		تدریس با تقدیس او بالاتر از اسماستی
ور لانسلم گوی ظن اسلمت گفتی چون خلیل		نفس چو سایه سرنگون خورشید سربالاستی
ور هستی تن لا شدی این نفس سربالا شدی		بعد از تمامی لا شدن در وحدت الاستی
گر ضعف و سستی نیستی در دیده خفاش تن		بر جای یک خورشید صد خورشید جان افزاستی
گر نیک و بد نزد خدا یک سان بدی در ابتلا		با جبرئیل ماه رو ابلیس هم سیماستی
ور رازدارستی بشر پیدا نکردی خیر و شر		هر چه که ناپیداستش بر وی همه پیداستی
این حس چون جاسوس ما شد بسته و محبوس ما		چون می‌نبیند اصل را ای کاشکی اعماستی
بنشسته حس نفس خس نزدیک کاسه چون مگس		گر کاسه نگزیدی مگس در حین مگس عنقاستی
استاره‌ها چون کاس‌ها مانند زرین طاس‌ها		آراستش بر طامعان ای کاشکی ناراستی
خاموش باش اندیشه کن کز لامکان آید سخن		با گفت کی پردازیی گر چشم تو آن جاستی
از شمس تبریزی ببین هر ذره را نور یقین		گر ذوق در گفتن بدی هر ذره‌ای گویاستی

ای داده جان را لطف تو خوشتر ز مستی حالتی		خوشتر ز مستی ابد بی‌باده و بی‌آلتی
یک ساعتی تشریف ده جان را چنان تلطیف ده		آن ساعتی پاک از کی و تا کی عجایب ساعتی
شاهنشه یغماییی کز دولت یغمای تو		یاغی به شادی منتظر تا کی کنی تو غارتی
جان چون نداند نقش خود یا عالم جان بخش خود		پا می نداند کفش خود کان لایق است و بابتی
پا را ز کفش دیگری هر لحظه تنگی و شری		وز کفش خود شد خوشتری پا را در آن جا راحتی
جان نیز داند جفت خود وز غیب داند نیک و بد		کز غیب هر جان را بود درخورد هر جان ساحتی
جانی که او را هست آن محبوس از آن شد در جهان		چون نیست او را این زمان از بهر آن دم طاقتی
چون شاه زاده طفل بد پس مخزنش بر قفل بد		خلعت نهاده بهر او تا برکشد او قامتی
تو قفل دل را باز کن قصد خزینه راز کن		در مشکلات دو جهان نبود سؤالت حاجتی
خمخانه مردان دل است وز وی چه مستی حاصل است		طفلی و پایت در گل است پس صبر کن تا غایتی
تا غایتی کز گوشه‌ای دولت برآرد جوشه‌ای		از دور گردی خاسته تابان شده یک رایتی
بنوشته بر رایت که این نقش خداوند شمس دین		از مفخر تبریز و چین اندر بصیرت آیتی

من پیش از این می‌خواستم گفتار خود را مشتری		و اکنون همی‌خواهم ز تو کز گفت خویشم واخری
بت‌ها تراشیدم بسی بهر فریب هر کسی		مست خلیلم من کنون سیر آمدم از آزری
آمد بتی بی‌رنگ و بو دستم معطل شد بدو		استاد دیگر را بجو بهر دکان بتگری
دکان ز خود پرداختم انگازها انداختم		قدر جنون بشناختم ز اندیشه‌ها گشتم بری
گر صورتی آید به دل گویم برون رو ای مضل		ترکیب او ویران کنم گر او نماید لمتری
کی درخور لیلی بود آن کس کز او مجنون شود		پای علم آن کس بود کو راست جانی آن سری

در دل خیالش زان بود تا تو به هر سو ننگری		و آن لطف بی‌حد زان کند تا هیچ از حد نگذری
با صوفیان صاف دین در وجد گردی همنشین		گر پای در بیرون نهی زین خانقاه شش دری
داری دری پنهان صفت شش در مجو و شش جهت		پنهان دری که هر شبی زان در همی‌بیرون پری
چون می‌پری بر پای تو رشته خیالی بسته‌اند		تا واکشندت صبحدم تا برنپری یک سری
بازآ به زندان رحم تا خلقتت کامل شدن		هست این جهان همچون رحم این جمله خون زان می‌خوری
جان را چو بررویید پر شد بیضه تن را شکست		جان جعفر طیار شد تا می‌نماید جعفری

دریوزه‌ای دارم ز تو در اقتضای آشتی		دی نکته‌ای فرموده‌ای جان را برای آشتی
جان را نشاط و دمدمه جمله مهماتش همه		کاری نمی‌بینم دگر الا نوای آشتی
جان خشم گیرد با کسی گردد جهانش محبسی		جان را فتد یا رب عجب با جسم رای آشتی
با غیر اگر خشمین شوی گیری سر خویش و روی		سر با تو چون خشمین شود آن گاه وای آشتی
گر دستبوس وصل تو یابد دلم در جست و جو		بس بوسه‌ها که دل دهد بر خاک پای آشتی
هر نیکوی که تن کند از لطف داد جان بود		من هر سخا که کرده‌ام بود آن سخای آشتی
چون ابر دی گریان شدم وز برگ و بر عریان شدم		خواهم که ناگه درغژم خوش در قبای آشتی
سلطان و شاهنشه شوم اجری فرست مه شوم		نیکولقا آنگه شود کید لقای آشتی
ای جان صد باغ و چمن تشریف ده سوی وطن		هر چند بدرایی من نگذاشت جای آشتی
از نوبهار لم یکن این باد را تلطیف کن		تا بی‌بخار غم شود از تو فضای آشتی
آلایش ما چیست خود با بحر جان و جر و مد		یا کبر و شیطانی ما با کبریای آشتی
خاموش کن ای بی‌ادب چیزی مگو در زیر لب		تا بی‌ریا باشد طلب اندر دعای آشتی

ای دل نگویی چون شدی ور عشق روزافزون شدی		گاهی ز غم مجنون شدی گاهی ز محنت خون شدی
در عشق تو چون دم زدم صد فتنه شد اندر عدم		ای مطرب شیرین قدم می‌زن نوا تا صبحدم
گفتم که شد هنگام می ما غرقه اندر وام می		نی نی رها کن نام می مستان نگر بی‌جام می
تو همچو آتش سرکشی من همچون خاکم مفرشی		در من زدی تو آتشی خوشی خوشی خوشی خوشی
ای نیست بر هستی بزن بر عیش سرمستی بزن		دل بر دل مستی بزن دستی بزن دستی بزن
گفتم مها در ما نگر در چشم چون دریا نگر		آن جا مرو این جا نگر گفتا که خه سودا نگر
ای بلبل از گلشن بگو زان سرو و زان سوسن بگو		زان شاخ آبستن بگو پنهان مکن روشن بگو
آخر همه صورت مبین بنگر به جان نازنین		کز تابش روح الامین چون چرخ شد روی زمین
هر نقش چون اسپر بود در دست صورتگر بود		صورت یکی چادر بود در پرده آزر بود

بویی ز گردون می‌رسد با پرسش و دلداریی		از دام تن وا می‌رهد هر خسته دل اشکاریی
هر مرغ صدپر می‌شود سوی ثریا می‌پرد		هر کوه و لنگر زین صلا دارد دگر رهواریی
مرغان ابراهیم بین با پاره پاره گشتگی		اجزای هر تن سوی سر برداشته طیاریی
ای جزو چون بر می‌پری چون بی‌پری و بی‌سری		گفتا شکفته می‌شوم اندر نسیم یاریی
در شهر دیگر نشنوی از غیر سرنا ناله‌ای		از غیر چنگی نشنوی در هیچ خانه زاریی
طنبور دل برداشته لا عیش الا عیشنا		زنبور جان آموخته زین انگبین معماریی
امروز ساقی کرم دریاعطای محتشم		آمیخته با بندگان بی‌نخوت و جباریی
امروز رستیم ای خدا از غصه آنک قضا		در گوش فتنه دردمد هر لحظه‌ای مکاریی
راقی جان در می‌دمد چون پور مریم رقیه‌ای		ساقی ما هم می‌کند چون شیر حق کراریی
گر درک بت را بشکند صد بت تراشد در عوض		ور بشکند دو سه سبو کم نیستش فخاریی
ای بلبل ار چه یافتی از دولت گل لحن خوش		زینهار فراموشت شود در انس کم گفتاریی

عیش جهان پیسه بود گاه خوشی گاه بدی		عاشق او شو که دهد ملکت عیش ابدی
چونک سپید است و سیه روز و شب عمر همه		عمر دگر جو که بود ساده چو نور صمدی
ای تو فرورفته به خود گاه از آن گور و لحد		غافل از این لحظه که تو در لحد بود خودی
دیدن روزی ده تو رزق حلال است تو را		گرم به دکان چه روی در پی رزق عددی
نادره طوطی که تویی کان شکر باطن تو		نادره بلبل که تویی گلشنی و لعل خدی
لیلی و مجنون عجب هر دو به یک پوست درون		آینه هر دو تویی لیک درون نمدی
عالم جان بحر صفا صورت و قالب کف او		بحر صفا را بنگر چنگ در این کف چه زدی
هیچ قراری نبود بر سر دریا کف را		ز آنک قرارش ندهد جنبش موج مددی
ز آنک کف از خشک بود لایق دریا نبود		نیک به نیکی رود و بد برود سوی بدی
کف همگی آب شود یا به کناری برود		ز آنک دورنگی نبود در دل بحر احدی
موج برآید ز خود و در خود نظاره کند		سجده کنان کای خود من آه چه بیرون ز حدی
جمله جان‌هاست یکی وین همه عکس ملکی		دیده احول بگشا خوش نگر ار باخردی

برگذری درنگری جز دل خوبان نبری		سر مکش ای دل که از او هر چه کنی جان نبری
تا نشوی خاک درش در نگشاید به رضا		تا نکشی خار غمش گل ز گلستان نبری
تا نکنی کوه بسی دست به لعلی نرسد		تا سوی دریا نروی گوهر و مرجان نبری
سر ننهد چرخ تو را تا که تو بی‌سر نشوی		کس نخرد نقد تو را تا سوی میزان نبری
تا نشوی مست خدا غم نشود از تو جدا		تا صفت گرگ دری یوسف کنعان نبری
تا تو ایازی نکنی کی همه محمود شوی		تا تو ز دیوی نرهی ملک سلیمان نبری
نعمت تن خام کند محنت تن رام کند		محنت دین تا نکشی دولت ایمان نبری
خیره میا خیره مرو جانب بازار جهان		ز آنک در این بیع و شری این ندهی آن نبری
خاک که خاکی نهلد سوسن و نسرین نشود		تا نکنی دلق کهن خلعت سلطان نبری
آه گدارو شده‌ای خاطر تو خوش نشود		تا نکنی کافریی مال مسلمان نبری
هیچ نبرده‌ست کسی مهره ز انبان جهان		رنجه مشو ز آنک تو هم مهره ز انبان نبری
مهره ز انبان نبرم گوهر ایمان ببرم		گو تو به جان بخل کنی جان بر جانان نبری
ای کشش عشق خدا می‌ننشیند کرمت		دست نداری ز کهان تا دل از ایشان نبری
هین بکشان هین بکشان دامن ما را به خوشان		ز آنک دلی که تو بری راه پریشان نبری
راست کنی وعده خود دست نداری ز کشش		تا همه را رقص کنان جانب میدان نبری
هیچ مگو ای لب من تا دل من باز شود		ز آنک تو تا سنگ دلی لعل بدخشان نبری
گر چه که صد شرط کنی بی‌همه شرطی بدهی		ز آنک تو بس بی‌طمعی زر به حرمدان نبری

هم نظری هم خبری هم قمران را قمری		هم شکر اندر شکر اندر شکر اندر شکری
هم سوی دولت درجی هم غم ما را فرجی		هم قدحی هم فرحی هم شب ما را سحری
هم گل سرخ و سمنی در دل گل طعنه زنی		سوی فلک حمله کنی زهره و مه را ببری
چند فلک گشت قمر تا به خودش راه دهی		چند گدازید شکر تا تو بدو درنگری
چند جنون کرد خرد در هوس سلسله‌ای		چند صفت گشت دلم تا تو بر او برگذری
آن قدح شاده بده دم مده و باده بده		هین که خروس سحری مانده شد از ناله گری
گر به خرابات بتان هر طرفی لاله رخی است		لاله رخا تو ز یکی لاله ستان دگری
هم تو جنون را مددی هم تو جمال خردی		تیر بلا از تو رسد هم تو بلا را سپری
چونک صلاح دل و دین مجلس دل را شد امین		مادر دولت بکند دختر جان را پدری

ای دل سرگشته شده در طلب یاوه روی		چند بگفتم که مده دل به کسی بی‌گروی
بر سر شطرنج بتی جامه کنی کیسه بری		با چو منی ساده دلی خیره سری خیره شوی
برد همه رخت مرا نیست مرا برگ کهی		آنک ز گنج زر او من نرسیدم به جوی
تا بخورد تا ببرد جان مرا عشق کهن		آن کهنی کو دهدم هر نفسی جان نوی
آن کهنی نوصفتی همچو خدا بی‌جهتی		خوش گهری خوش نظری خوش خبری خوش شنوی
خرمن گل گشت جهان از رخت ای سرو روان		دشمن تو جو دروی یار تو گندم دروی
جذب کن ای بادصفت آب وجود همه را		برکش خورشیدصفت شبنمه‌ای را زگوی
ای تو چو خورشید ولی نی چو تفش داغ کنی		ای چو صبا بالطفی نی چو صبا خیره دوی
گر صفتی در دل من کژ شود آن را تو بکن		شاخ کژی را بکند صاحب بستان به خوی
گر چه شود خانه دین رخنه ز موش حسدی		موش کی باشد برمد از دم گربه به موی
سبز شود آب و گلی چون دهدش وصل دلی		دلبر و دل جمع شدند لیک نباشند دوی
پیشتر آ تا که نه من مانم این جا نه سخن		ظلمت هستی چه زند پیش صبوح چو تویی

سنگ مزن بر طرف کارگه شیشه گری		زخم مزن بر جگر خسته خسته جگری
بر دل من زن همه را ز آنک دریغ است و غبین		زخم تو و سنگ تو بر سینه و جان دگری
بازرهان جمله اسیران جفا را جز من		تا به جفا هم نکنی در جز بنده نظری
هم به وفا با تو خوشم هم به جفا با تو خوشم		نی به وفا نی به جفا بی‌تو مبادم سفری
چونک خیالت نبود آمده در چشم کسی		چشم بز کشته بود تیره و خیره نگری
پیش ز زندان جهان با تو بدم من همگی		کاش بر این دامگهم هیچ نبودی گذری
چند بگفتم که خوشم هیچ سفر می‌نروم		این سفر صعب نگر ره ز علی تا به ثری
لطف تو بفریفت مرا گفت برو هیچ مرم		بدرقه باشد کرمم بر تو نباشد خطری
چون به غریبی بروی فرجه کنی پخته شوی		بازبیایی به وطن باخبری پرهنری
گفتم ای جان خبر بی‌تو خبر را چه کنم		بهر خبر خود که رود از تو مگر بی‌خبری
چون ز کفت باده کشم بی‌خبر و مست و خوشم		بی‌خطر و خوف کسی بی‌شر و شور بشری
گفت به گوشم سخنان چون سخن راه زنان		برد مرا شاه ز سر کرد مرا خیره سری
قصه دراز است بلی آه ز مکر و دغلی		گر ننماید کرمش این شب ما را سحری

عارف گوینده اگر تا سحر صبر کنی		از جهت خسته دلان جان و نگهبان منی
همچو علی در صف خود سر نبری از کف خود		بولهب وسوسه را تا نکنی راه زنی
راه زنان را بزنی تا که حقت نام نهد		غازی من حاجی من گر چه به تن در وطنی
ساقی جام ازلی مایه قند و عسلی		بارگه جان و دلی گنجگه بوالحسنی
جنبش پر ملکی مطلع بام فلکی		جمع صفا را نمکی شمع خدا را لگنی
باده دهی مست کنی جمله حریفان مرا		عربده شان یاد دهی یا منشان درفکنی
از یک سوراخ تو را مار دوباره نگزد		گر نری و پاکدلی مؤمنی و مؤتمنی
خامش باش ای دل من نام مرا هیچ مگو		نام کسی گو که از او چون گل تر خوش دهنی

تو نه چنانی که منم من نه چنانم که تویی		تو نه بر آنی که منم من نه بر آنم که تویی
من همه در حکم توام تو همه در خون منی		گر مه و خورشید شوم من کم از آنم که تویی
با همه ای رشک پری چون سوی من برگذری		باش چنین تیز مران تا که بدانم که تویی
دوش گذشتی ز درم بوی نبردم ز تو من		کرد خبر گوش مرا جان و روانم که تویی
چون همه جان روید و دل همچو گیاه خاک درت		جان و دلی را چه محل ای دل و جانم که تویی
ای نظرت ناظر ما ای چو خرد حاضر ما		لیک مرا زهره کجا تا به جهانم که تویی
چون تو مرا گوش کشان بردی از آن جا که منم		بر سر آن منظره‌ها هم بنشانم که تویی
مستم و تو مست ز من سهو و خطا جست ز من		من نرسم لیک بدان هم تو رسانم که تویی
زین همه خاموش کنم صبر و صبر نوش کنم		عذر گناهی که کنون گفت زبانم که تویی

چون دل من جست ز تن بازنگشتی چه شدی		بی‌دل من بی‌دل من راست شدی هر چه بدی
گر کژ و گر راست شدی ور کم ور کاست شدی		فارغ و آزاد بدی خواجه ز هر نیک و بدی
هیچ فضولی نبدی هیچ ملولی نبدی		دانش و گولی نبدی طبل تحیات زدی
خواجه چه گیری گروم تو نروی من بروم		کهنه نه‌ام خواجه نوم در مدد اندر مددی
آتش و نفتم نخورد ور بخورد بازدهد		چون عددی را بخورد بازدهد بی‌عددی
بر سر خرپشته من بانگ زن ای کشته من		دانک من اندر چمنم صورت من در لحدی
گر چه بود در لحدی خوش بودش با احدی		آنک در آن دام بود کی خوردش دام و ددی
و آنک از او دور بود گر چه که منصور بود		زارتر از مور بود ز آنک ندارد سندی

طوطی و طوطی بچه‌ای قند به صد ناز خوری		از شکرستان ازل آمده‌ای بازپری
قند تو فرخنده بود خاصه که در خنده بود		بزم ز آغاز نهم چون تو به آغاز دری
ای طربستان ابد ای شکرستان احد		هم طرب اندر طربی هم شکر اندر شکری
یوسف اندر تتقی یا اسدی بر افقی		یا قمر اندر قمر اندر قمر اندر قمری
ساقی این میکده‌ای نوبت عشرت زده‌ای		تا همه را مست کنی خرقه مستان ببری
مست شدم مست ولی اندککی باخبرم		زین خبرم بازرهان ای که ز من باخبری
پیشتر آ پیش که آن شعشعه چهره تو		می‌نهلد تا نگرم که ملکی یا بشری
رقص کنان هر قدحی نعره زنان وافرحی		شیشه گران شیشه شکن مانده از شیشه گری
جام طرب عام شده عقل و سرانجام شده		از کف حق جام بری به که سرانجام بری
سر ز خرد تافته‌ام عقل دگر یافته‌ام		عقل جهان یک سری و عقل نهانی دوسری
راهب آفاق شدم با همگان عاق شدم		از همگان می‌ببرم تا که تو از من نبری
با غمت آموخته‌ام چشم ز خود دوخته‌ام		در جز تو چون نگرد آنک تو در وی نگری
داد ده ای عشق مرا وز در انصاف درآ		چون ابدا آن توام نی قنقم رهگذری
من به تو مانم فلکا ساکنم و زیر و زبر		ز آنک مقیمی به نظر روز و شب اندر سفری
ناظر آنی که تو را دارد منظور جهان		حاضر آنی که از او در سفر و در حضری

آه چه دیوانه شدم در طلب سلسله‌ای		در خم گردون فکنم هر نفسی غلغله‌ای
زیر قدم می‌سپرم هر سحری بادیه‌ای		خون جگر می‌سپرم در طلب قافله‌ای
آه از آن کس که زند بر دل من داغ عجب		بر کف پای دل من از ره او آبله‌ای
هم به فلک درفکند زهره ز بامش شرری		هم به زمین درفکند هیبت او زلزله‌ای
هیچ تقاضا نکنم ور بکنم دفع دهد		صد چو مرا دفع کند او به یکی هین هله‌ای
چونک از او دفع شوم گوشگکی سر بنهم		آید عشق چله گر بر سر من با چله‌ای

هر طربی که در جهان گشت ندیم کهتری		می‌برمد از او دلم چون دل تو ز مقذری
هر هنری و هر رهی کان برسد به ابلهی		نیست به پیش همتم زو طربی و مفخری
گر شکر است عسکری چون برسد به هر دهن		زو نخورد شکرلبی فر ندهد به مخبری
گر قمر است و گر فلک ور صنمی است بانمک		کان همه است مشترک می‌نبود ورا فری
آنچ بداد عامه را خلعت خاص نبود آن		سور سگان کافران می‌نخورد غضنفری
مجلس خاص بایدم گر چه بود سوی عدم		شربت عام کم خورم گر چه بود ز کوثری
لاف مسیح می‌زنی بول خران چه بو کنی		با حدثی چه خو کنی همچو روان کافری
گر نبدی متاع زر اصل وجود بول خر		جان خران به بوی آن برنزدی چرا خوری
مرد چو گوهری بود قیمت خویش خود کند		شاد نشد به شحنگی هیچ قباد و سنجری
زر تو بریز بر گهر چونک بماند زیر زر		برنجهید بر زبر آن سبک است و ابتری
ور بجهید بر زبر قیمت او است بیشتر		بیش کنش نثار زر هست عزیز گوهری
ما گهریم و این جهان همچو زری در امتحان		بر سر زر برآ که لا گر تو نه‌ای محقری
شهوت حلق بی‌نمک شهوت فرج پس دوک		با سگ و خوک مشترک با خر و گاو همسری
نیست سزای مهتری نیست هوای سروری		همت شاه و سنجری قبله گه پیمبری
عشق و نیاز و بندگی هست نشان زندگی		در طلب تجلیی در نظری و منظری
آب حیات جستنی جامه در آب شستنی		بر در دل نشستنی تا بگشایدت دری
در طرب و معاشقه در نظر و معانقه		فرض بود مسابقه بر دل هر مظفری
نیست روش طرنطران بنگر سوی آسمان		در تک و پوی اختران هر یک چون مسخری
روز خنوسشان ببین شام کنوسشان ببین		سیر نفوسشان ببین گرد سرای مهتری
غارب و شارقان حق طالب و عاشقان حق		در تک و پوی و در سبق بی‌قدمی و بی‌پری
گرم روی خور نگر شب روی قمر نگر		ولوله سحر نگر راست چو روز محشری
جان تقی فرشته‌ای جان شقی درشته‌ای		نفس کریم کشتیی نفس لئیم لنگری
رحم چو جوی شیر بین شهوت جوی انگبین		عمر چو جوی آب دان شوق چو خمر احمری
در تو نهان چهارجو هیچ نبینیش که کو		همچو صفات و ذات هو هست نهان و ظاهری
جوشش شوق از کجا جنبش ذوق از کجا		لذت عمر در کمین رحم به زیر چادری
خلق شده شکار او فرجه کنان کار او		در پی اختیار او هر یک بسته زیوری
شب به مثال هندوی روز مثال جادوی		عدل مثال مشعله ظلم چو کور یا کری
عقل حریف جنگیی نفس مثال زنگیی		عشق چو مست و بنگیی صبر و حیا چو داوری
شاه بگفته نکته ای خفیه به گوش هر کسی		گفته به جان هر یکی غیر پیام دیگری
جنگ میان بندگان کینه میان زندگان		او فکند به هر زمان اینت ظریف یاوری
گفت حدیث چرب و خوش با گل و داد خنده‌اش		گفت به ابر نکته ای کرد دو چشم او تری
گوید گل که بزم به گوید ابر گریه به		هیچ یکی ز یک دگر پند نکرده باوری
گفته به شاخ رقص کن گفته به برگ کف بزن		گفته به چرخ چرخ زن گرد منازل ثری
گفته به عقل طیره شو گفته به عشق خیره شو		گفته به صبر خون گری در غم هجر دلبری
گفته به رخ بخند خوش گفته به زلف پرده کش		گفته به باد درربا پرده ز روی عبهری
گفته به موج شور کن کف ز زلال دور کن		گفته به دل عبور کن بر رخ هر مصوری
هر طرفی علامتی هر نفسی قیامتی		تا نکنی ملامتی گر شده‌ام سخنوری
بر سر من نبشت حق در دل من چه کشت حق		صبر مرا بکشت حق صبر نماند و صابری
این همه آب و روغن است آنچ در این دل من است		آه چه جای گفتن است آه ز عشق پروری
لاح صبوح سره فاح نسیم بره		جاء اوان دره برزه لمن یری
انزله من العلی انشأه من الولا		املاه من الملا فهمه لمن دری
زینه لوصله الحقه باصله		نوره بنوره ایقظه من الکری
لیس لهم ندیده کلهم عبیده		عز و جل و اغتنی لیس یرام بالشری
اکرمنا ابرنا طیبنا و سرنا		حدثنا به ما نجی اخبرنا بما جری
طاب جوار ظله من علی مقله		عز وجود مثله فی البلدان و القری
از تبریز شمس دین یک سحری طلوع کرد		ساخت شعاع نور او از دل بنده مظهری

آمده‌ای که راز من بر همگان بیان کنی		و آن شه بی‌نشانه را جلوه دهی نشان کنی
دوش خیال مست تو آمد و جام بر کفش		گفتم می نمی‌خورم گفت مکن زیان کنی
گفتم ترسم ار خورم شرم بپرد از سرم		دست برم به جعد تو باز ز من کران کنی
دید که ناز می‌کنم گفت بیا عجب کسی		جان به تو روی آورد روی بدو گران کنی
با همگان پلاس و کم با چو منی پلاس هم		خاصبک نهان منم راز ز من نهان کنی
گنج دل زمین منم سر چه نهی تو بر زمین		قبله آسمان منم رو چه به آسمان کنی
سوی شهی نگر که او نور نظر دهد تو را		ور به ستیزه سر کشی روز اجل چنان کنی
رنگ رخت که داد رو زرد شو از برای او		چون ز پی سیاهه‌ای روی چو زعفران کنی
همچو خروس باش نر وقت شناس و پیش رو		حیف بود خروس را ماده چو ماکیان کنی
کژ بنشین و راست گو راست بود سزا بود		جان و روان تو منم سوی دگر روان کنی
گر به مثال اقرضوا قرض دهی قراضه‌ای		نیم قراضه قلب را گنج کنی و کان کنی
ور دو سه روز چشم را بند کنی باتقوا		چشمه چشم حس را بحر در عیان کنی
ور به نشان ما روی راست چو تیر ساعتی		قامت تیر چرخ را بر زه خود کمان کنی
بهتر از این کرم بود جرم تو را گنه تو را		شرح کنم که پیش من بر چه نمط فغان کنی
بس که نگنجد آن سخن کو بنبشت در دهان		گر همه ذره ذره را بازکشی دهان کنی

ای که به لطف و دلبری از دو جهان زیاده‌ای		ای که چو آفتاب و مه دست کرم گشاده‌ای
صبح که آفتاب خود سر نزده‌ست از زمین		جام جهان نمای را بر کف جان نهاده‌ای
مهدی و مهتدی تویی رحمت ایزدی تویی		روی زمین گرفته‌ای داد زمانه داده‌ای
مایه صد ملامتی شورش صد قیامتی		چشمه مشک دیده‌ای جوشش خنب باده‌ای
سر نبرد هر آنک او سر کشد از هوای تو		ز آنک به گردن همه بسته‌تر از قلاده‌ای
خیز دلا و خلق را سوی صبوح بانگ زن		گر چه ز دوش بیخودی بی‌سر و پا فتاده‌ای
هر سحری خیال تو دارد میل سردهی		دشمن عقل و دانشی فتنه مرد ساده‌ای
همچو بهار ساقیی همچو بهشت باقیی		همچو کباب قوتی همچو شراب شاده‌ای
خیز دلا کشان کشان رو سوی بزم بی‌نشان		عشق سواره‌ات کند گر چه چنین پیاده‌ای
ذره به ذره ای جهان جانب تو نظرکنان		گوهر آب و آتشی مونس نر و ماده‌ای
این تن همچو غرقه را تا نکنی ز سر برون		بند ردا و خرقه‌ای مرد سر سجاده‌ای
باده خامشانه خور تا برهی ز گفت و گو		یا حیوان ناطقی جمله ز نطق زاده‌ای
لطف نمای ساقیا دست بگیر مست را		جانب بزم خویش کش شاه طریق جاده‌ای

کعبه طواف می‌کند بر سر کوی یک بتی		این چه بتی است ای خدا این چه بلا و آفتی
ماه درست پیش او قرص شکسته بسته‌ای		بر شکرش نبات‌ها چون مگسی است زحمتی
جمله ملوک راه دین جمله ملایک امین		سجده کنان که ای صنم بهر خدای رحمتی
اهل هزار بحر و کف گوهر عشق را صدف		زان سوی عزت و شرف سخت بلندهمتی
او است بهشت و حور خود شادی و عیش و سور خود		در غلبات نور خود آه عظیم آیتی
بشنو این خطاب را ساخته شو جواب را		ذره مر آفتاب را گشت حریف و بابتی
ای تبریز محرمت شمس هزار مکرمت		گشته سخن سبوصفت بر یم بی‌نهایتی

نیست به جز دوام جان ز اهل دلان روایتی		راحت‌های عشق را نیست چو عشق غایتی
شکر شنیدم از همه تا چه خوشند این رمه		هان مپذیر دمدمه ز آنک کند شکایتی
عشق مه است جمله رو ماه حسد برد بدو		جز که ندای ابشروا این است ورا قرائتی
هر سحری حلاوتی هر طرفی طراوتی		هر قدمی عجایبی هر نفسی عنایتی
خوبی جان چو شد ز حد و آن مدد است بر مدد		هست برای چشم بد نیک بلا حمایتی
پشت فلک ز جست و جو گشته چو عاشقان دوتو		ز آنک جمال حسن هو نادره است و آیتی
پرتو روی عشق دان آنک به هر سحرگهان		شمس کشید نیزه‌ای صبح فراشت رایتی
عشق چو رهنمون کند روح در او سکون کند		سر ز فلک برون کند گوید خوش ولایتی
ایزد گفت عشق را گر نبدی جمال تو		آینه وجود را کی کنمی رعایتی
گر چه که میوه آخر است ور چه درخت اول است		میوه ز روی مرتبت داشت بر او بدایتی
چند بود بیان تو بیش مگو به جان تو		هست دل از زبان تو در غم و در نکایتی
خلوتیان گریخته نقل سکوت ریخته		ز آنک سکوت مست را هست قوی وقایتی
گر چه نوای بلبلان هست دوای بی‌دلان		خامش تا دهد تو را عشق جز این جرایتی

آه خجسته ساعتی که صنما به من رسی		پاک و لطیف همچو جان صبحدمی به تن رسی
آن سر زلف سرکشت گفته مرا که شب خوشت		زین سفر چو آتشت کی تو بدین وطن رسی
کی بود آفتاب تو در دل چون حمل رسد		تا تو چو آب زندگی بر گل و بر سمن رسی
همچو حسن ز دست غم جرعه زهر می‌کشم		ای تریاق احمدی کی تو به بوالحسن رسی
گر چه غمت به خون من چابک و تیز می‌رود		هست امید جان که تو در غم دل شکن رسی
جمله تو باشی آن زمان دل شده باشد از میان		پاک شود بدن چو جان چون تو بدین بدن رسی
چرخ فروسکل تو خوش ننگ فلک دگر مکش		بوک به بوی طره‌اش بر سر آن رسن رسی
زن ز زنی برون شود مرد میان خون شود		چون تو به حسن لم یزل بر سر مرد و زن رسی
حسن تو پای درنهد یوسف مصر سر نهد		مرده ز گور برجهد چون به سر کفن رسی
لطف خیال شمس دین از تبریز در کمین		طالب جان شوی چو دین تا به چه شکل و فن رسی

جان به فدای عاشقان خوش هوسی است عاشقی		عشق پرست ای پسر باد هواست مابقی
از می عشق سرخوشم آتش عشق مفرشم		پای بنه در آتشم چند از این منافقی
از سوی چرخ تا زمین سلسله‌ای است آتشین		سلسله را بگیر اگر در ره خود محققی
عشق مپرس چون بود عشق یکی جنون بود		سلسله را زبون بود نی به طریق احمقی
عشق پرست ای پسر عشق خوش است ای پسر		رو که به جان صادقان صاف و لطیف و صادقی
راه تو چون فنا بود خصم تو را کجا بود		طاقت تو که را بود کآتش تیز مطلقی
جان مرا تو بنده کن عیش مرا تو زنده کن		مست کن و بیافرین بازنمای خالقی
یک نفسی خموش کن در خمشی خروش کن		وقت سخن تو خامشی در خمشی تو ناطقی
بی‌دل و جان سخنوری شیوه گاو سامری		راست نباشد ای پسر راست برو که حاذقی

سوخت یکی جهان به غم آتش غم پدید نی		صورت این طلسم را هیچ کسی بدید نی
می‌کشدم به هر طرف قوت کهربای او		ای عجبا بدید کس آنک مرا کشید نی
هست سماع چنگ نی هست شراب رنگ نی		صد قدح است بر قدح آنک قدح چشید نی
عشق قرابه باز و من در کف او چو شیشه‌ای		شیشه شکست زیر پا پای کسی خلید نی
در قدم روندگان شیخ و مرید بی‌عدد		در نفس یگانگی شیخ نه و مرید نی
آنک میان مردمان شهره شد و حدیث شد		سایه بایزید بد مایه بایزید نی
مژده دهید عاشقان عید وصال می رسد		ز آنک ندید هیچ کس خود رمضان و عید نی

چشم تو خواب می‌رود یا که تو ناز می‌کنی		نی به خدا که از دغل چشم فراز می‌کنی
چشم ببسته‌ای که تا خواب کنی حریف را		چونک بخفت بر زرش دست دراز می‌کنی
سلسله‌ای گشاده‌ای دام ابد نهاده‌ای		بند کی سخت می‌کنی بند کی باز می‌کنی
عاشق بی‌گناه را بهر ثواب می‌کشی		بر سر گور کشتگان بانگ نماز می‌کنی
گه به مثال ساقیان عقل ز مغز می‌بری		گه به مثال مطربان نغنغه ساز می‌کنی
طبل فراق می‌زنی نای عراق می‌زنی		پرده بوسلیک را جفت حجاز می‌کنی
جان و دل فقیر را خسته دل اسیر را		از صدقات حسن خود گنج نیاز می‌کنی
پرده چرخ می‌دری جلوه ملک می‌کنی		تاج شهان همی‌بری ملک ایاز می‌کنی
عشق منی و عشق را صورت شکل کی بود		اینک به صورتی شدی این به مجاز می‌کنی
گنج ِ بِلانهایتی سکه کجاست گنج را		صورت سکه گر کنی آن پی گاز می‌کنی
غرق غنا شو و خمش شرم بدار چند چند		در کنف غنای او ناله آز می‌کنی

آب تو ده گسسته را در دو جهان سقا تویی		بار تو ده شکسته را بارگه وفا تویی
برج نشاط رخنه شد لشکر دل برهنه شد		میمنه را کله تویی میسره را قبا تویی
می زده مییم ما کوفته دییم ما		چشم نهاده‌ایم ما در تو که توتیا تویی
روی متاب از وفا خاک مریز بر صفا		آب حیاتی و حیا پشت دل و بقا تویی
چرخ تو را ندا کند بهر تو جان فدا کند		هر چه ز تو زیان کند آن همه را دوا تویی
خیز بیار باده‌ای مرکب هر پیاده‌ای		بهر زکات جان خود ساقی جان ما تویی
این خبر و مجادلی نیست نشان یک دلی		گردن این خبر بزن شحنه کبریا تویی
گردن عربده بزن وسوسه را ز بن بکن		باده خاص درفکن خاصبک خدا تویی
وقت لقای یوسفان مست بدند کف بران		ما نه کمیم از زنان یوسف خوش لقا تویی
از رخ دوست باخبر وز کف خویش بی‌خبر		این خبری است معتبر پیش تو کاوستا تویی
پر کن زان می نهان تا بخوریم بی‌دهان		تا که بداند این جهان باز که کیمیا تویی
باده کهنه خدا روز الست ره نما		گشته به دست انبیا وارث انبیا تویی

ریگ ز آب سیر شد من نشدم زهی زهی		لایق خرکمان من نیست در این جهان زهی
بحر کمینه شربتم کوه کمینه لقمه‌ام		من چه نهنگم ای خدا بازگشا مرا رهی
تشنه‌تر از اجل منم دوزخ وار می‌تنم		هیچ رسد عجب مرا لقمه زفت فربهی
نیست نزار عشق را جز که وصال داروی		نیست دهان عشق را جز کف تو علف دهی
عقل به دام تو رسد هم سر و ریش گم کند		گر چه بود گران سری گر چه بود سبک جهی
صدق نهنده هم تویی در دل هر موحدی		نقش کننده هم تویی در دل هر مشبهی
نوح ز اوج موج تو گشته حریف تخته‌ای		روح ز بوی کوی تو مست و خراب و والهی
خامش باش و بازرو جانب قصر خامشان		باز به شهر عشق رو ای تو فکنده در دهی

باز ترش شدی مگر یار دگر گزیده‌ای		دست جفا گشاده‌ای پای وفا کشیده‌ای
دوش ز درد دل مها تا به سحر نخفته‌ام		ز آنک تو مکر دشمنان در حق من شنیده‌ای
ای دم آتشین من خیز تویی گواه دل		ای شب دوش من بیا راست بگو چه دیده‌ای
آینه‌ای خریده‌ای می‌نگری به روی خود		در پس پرده رفته‌ای پرده من دریده‌ای
عقل کجا که من کنون چاره کار خود کنم		عقل برفت یاوه شد تا تو به من رسیده‌ای
لعبت صورت مرا دوخته‌ای به جادوی		سوزن‌های بوالعجب در دل من خلیده‌ای
بر در و بام دل نگر جمله نشان پای توست		بر در و بام مردمان دوش چرا دویده‌ای
هر کی حدیث می‌کند بر لب او نظر کنم		از هوس دهان تو تا لب کی گزیده‌ای
تهمت دزد برنهم هر کی دهد نشان تو		کاین ز کجا گرفته‌ای وین ز کجا خریده‌ای

هین که خروس بانگ زد وقت صبوح یافتی		شرح نمی‌کنم که بس عاقل را اشارتی
فهم کنی تو خود که تو زیرک و پاک خاطری		باده بیار و دل ببر زود بکن تجارتی
نای بنه دهان همی‌آرد صبح ناله‌ای		چنگ ز چنگ هجر تو کرد حزین شکایتی
درده بی‌دریغ از آن شیره و شیر رایگان		شیر و نبید خلد را نیست حدی و غایتی
درده باده‌ای چو زر پاک ز خویشمان ببر		نیست بتر ز باخودی مذهب ما جنایتی
باده شاد جان فزا تحفه بیار از سما		تا غم و غصه را کند اشقر می سیاستی
عقل ز نقل تو شود منتقل از عقیله‌ها		دانش غیب یابد و تبصره و فراستی
جام تو را چو دل بود در سر و سینه شعله‌ای		مست تو را چه کم بود تجربه یا کفایتی
دست که یافت مشربی ماند ز حرص و مکسبی		سر که بیافت آن طرب کی طلبد ریاستی
شست تو ماهی مرا چله نشاند مدتی		دام تو کرکس مرا داد به غم ریاضتی
قطره ز بحر فضل تو یافت عجب تبدلی		پاکدلی و صفوتی توسعه و احاطتی
نفس خسیس حرص خو عاشق مال و گفت و گو		یافت به گنج رحمتت از دو جهان فراغتی
ترک زیارتت شها دان ز خری نه بی‌خری		ز آنک به جان است متصل حج تو بی‌مسافتی
هیچ مگو دلا هلا طاقت رنج نیستم		طاق شو از فضول خود حاجت نیست طاقتی
طاقت رنج هر کسی داری و می‌کشی بسی		طاقت گنج نیستت این چه بود خساستی
سر دل تو جز ولا تا نبود که بی‌گمان		بر سر بینیت کند سر دلت علامتی
حشر شود ضمیر تو در سخن و صفیر تو		نقد شود در این جهان عرض تو را قیامتی
از بد و نیک مجرمان کند نشد وفای تو		ز آنک تو راست در کرم ثابتی و مهارتی
جان و دل مرید را از شهوات ما و من		جز ز زلال بحر تو نیست یقین طهارتی
متقیان به بادیه رفته عشا و غادیه		کعبه روان شده به تو تا که کند زیارتی
روح سجود می‌کند شکر وجود می‌کند		یافت ز بندگی تو سروری و سیادتی
بر کرم و کرامت خنده آفتاب تو		ذره به ذره را بود نوع دگر شهادتی
جمله به جست و جوی تو معتکفان کوی تو		روی به کعبه کرم مشتغل عبادتی
پنج حس از مصاحف نور و حیات جامعت		یاد گرفته ز اوستا ظاهر پنج آیتی
گاه چو چنگ می‌کند پیش درت رکوع خوش		گاه چو نای می‌کند بهر دم تو قامتی
بس کن ای خرد از این ناله و قصه حزین		بوی برد به خامشی هر دل باشهامتی

سرکه هفت ساله را از لب او حلاوتی		خاربنان خشک را از گل او طراوتی
جان و دل فسرده را از نظرش گشایشی		سنگ سیاه مرده را از گذرش سعادتی
از گذری که او کند گردد سرد دوزخی		وز نظری که افکند زنده شود ولایتی
مرده ز گور برجهد آید و مستمع شود		گر بت من ز مرده‌ای یاد کند حکایتی
آنک ز چشم شوخ او هر نفسی است فتنه‌ای		آنک ز لطف قامتش هر طرفی قیامتی
آه که در فراق او هر قدمی است آتشی		آه که از هوای او می‌رسدم ملامتی

باز چه شد تو را دلا باز چه مکر اندری		یک نفسی چو بازی و یک نفسی کبوتری
همچو دعای صالحان دی سوی اوج می‌شدی		باز چو نور اختران سوی حضیض می‌پری
کشت مرا به جان تو حیله و داستان تو		سیل تو می‌کشد مرا تا به کجام می‌بری
از رحموت گشته‌ای در رهبوت رفته‌ای		تا دم مهر نشنوی تا سوی دوست ننگری
گر سبکی کند دلم خنده زنی که هین بپر		چونک به خود فروروم طعنه زنی که لنگری
خنده کنم تو گوییم چون سر پخته خنده زن		گریه کنم تو گوییم چون بن کوزه می‌گری
ترک تویی ز هندوان چهره ترک کم طلب		ز آنک نداد هند را صورت ترک تنگری
خنده نصیب ماه شد گریه نصیب ابر شد		بخت بداد خاک را تابش زر جعفری
حسن ز دلبران طلب درد ز عاشقان طلب		چهره زرد جو ز من وز رخ خویش احمری
من چو کمینه بنده‌ام خاک شوم ستم کشم		تو ملکی و زیبدت سرکشی و ستمگری
مست و خوشم کن آنگهی رقص و خوشی طلب ز من		در دهنم بنه شکر چون ترشی نمی‌خوری
دیگ توام خوشی دهم چونک ابای خوش پزی		ور ترشی پزی ز من هم ترشی برآوری
دیو شود فرشته‌ای چون نگری در او تو خوش		ای پرییی که از رخت بوی نمی‌برد پری
سحر چرا حرام شد ز آنک به عهد حسن تو		حیف بود که هر خسی لاف زند ز ساحری
ای دل چون عتاب و غم هست نشان مهر او		ترک عتاب اگر کند دانک بود ز تو بری
ای تبریز شمس دین خسرو شمس مشرقت		پرتو نور آن سری عاریتی است ای سری

پیش از آنک از عدم کرد وجودها سری		بی ز وجود وز عدم باز شدم یکی دری
بی‌مه و سال سال‌ها روح زده‌ست بال‌ها		نقطه روح لم یزل پاک روی قلندری
آتش عشق لامکان سوخته پاک جسم و جان		گوهر فقر در میان بر مثل سمندری
خود خورد و فزون شود آنک ز خود برون شود		سیمبری که خون شود از بر خود خورد بری
کوره دل درآ ببین زان سوی کافری و دین		زر شده جان عاشقان عشق دکان زرگری
چهره فقر را فدا فقر منزه از ردا		کز رخ فقر نور شد جمله ز عرش تا ثری
مست ز جام شمس دین میکده الست بین		صد تبریز را ضمین از غم آب و آذری

ای دل بی‌قرار من راست بگو چه گوهری		آتشیی تو آبیی آدمیی تو یا پری
از چه طرف رسیده‌ای وز چه غذا چریده‌ای		سوی فنا چه دیده‌ای سوی فنا چه می‌پری
بیخ مرا چه می‌کنی قصد فنا چه می‌کنی		راه خرد چه می‌زنی پرده خود چه می‌دری
هر حیوان و جانور از عدمند بر حذر		جز تو که رخت خویش را سوی عدم همی‌بری
گرم و شتاب می‌روی مست و خراب می‌روی		گوش به پند کی نهی عشوه خلق کی خوری
از سر کوه این جهان سیل تویی روان روان		جانب بحر لامکان از دم من روانتری
باغ و بهار خیره سر کز چه نسیم می‌وزی		سوسن و سرو مست تو تا چه گلی چه عبهری
بانک دفی که صنج او نیست حریف چنبرش		درنرود به گوش ما چون هذیان کافری
موسی عشق تو مرا گفت که لامساس شو		چون نگریزم از همه چون نرمم ز سامری
از همه من گریختم گر چه میان مردمم		چون به میان خاک کان نقده زر جعفری
گر دو هزار بار زر نعره زند که من زرم		تا نرود ز کان برون نیست کسیش مشتری

با همگان فضولکی چون که به ما ملولکی		رو که بدین عاشقی سخت عظیم گولکی
ای تو فضول در هوا ای تو ملول در خدا		چون تو از آن قان نه‌ای رو که یکی مغولکی
مستک خویش گشته‌ای گه ترشک گهی خوشک		نازک و کبرکت که چه در هنرک نغولکی
گر تو کتاب خانه‌ای طالب باغ جان نه‌ای		گر چه اصیلکی ولی خواجه تو بی‌اصولکی
رو تو به کیمیای جان مس وجود خرج کن		تا نشوی از او چو زر در غم نیم پولکی
گفتم با ضمیر خود چند خیال جسمیان		یا تو ز هر فسرده‌ای سوی دلم رسولکی
نور خدایگان جان در تبریز شمس دین		کرد طریق سالکان ایمن اگر تو غولکی

ای که لب تو چون شکر هان که قرابه نشکنی		وی که دل تو چون حجر هان که قرابه نشکنی
عشق درون سینه شد دل همه آبگینه شد		نرم درآ تو ای پسر هان که قرابه نشکنی
هر که اسیر سر بود دانک برون در بود		خاصه که او بود دوسر هان که قرابه نشکنی
آن صنم لطیف تو گر چه که شد حریف تو		دست به زلف او مبر هان که قرابه نشکنی
تا نکنی شناس او از دل خود قیاس او		او دگر است و تو دگر هان که قرابه نشکنی
چونک شوی تو مست او باده خوری ز دست او		آن نفسی است باخطر هان که قرابه نشکنی
مست درون سینه‌ها بر سر آبگینه‌ها		نیک سبک تو برگذر هان که قرابه نشکنی
حق چو نمود در بشر جمع شدند خیر و شر		خیره مشو در این خبر هان که قرابه نشکنی
با تبریز شمس دین گر چه شدی تو همنشین		تا تو نلافی از هنر هان که قرابه نشکنی

تلخ کنی دهان من قند به دیگران دهی		نم ندهی به کشت من آب به این و آن دهی
جان منی و یار من دولت پایدار من		باغ من و بهار من باغ مرا خزان دهی
یا جهت ستیز من یا جهت گریز من		وقت نبات ریز من وعده و امتحان دهی
عود که جود می‌کند بهر تو دود می‌کند		شیر سجود می‌کند چون به سگ استخوان دهی
برگذرم ز نه فلک گر گذری به کوی من		پای نهم بر آسمان گر به سرم امان دهی
عقل و خرد فقیر تو پرورشش ز شیر تو		چون نشود ز تیر تو آنک بدو کمان دهی
در دو جهان بننگرد آنک بدو تو بنگری		خسرو خسروان شود گر به گدا تو نان دهی
جمله تن شکر شود هر که بدو شکر دهی		لقمه کند دو کون را آنک تواش دهان دهی
گشتم جمله شهرها نیست شکر مگر تو را		با تو مکیس چون کنم گر تو شکر گران دهی
گه بکشی گران دهی گه همه رایگان دهی		یک نفسی چنین دهی یک نفسی چنان دهی
مفخر مهر و مشتری در تبریز شمس دین		زنده شود دل قمر گر به قمر قران دهی

خواجه اگر تو همچو ما بیخود و شوخ و مستیی		طوق قمر شکستیی فوق فلک نشستیی
کی دم کس شنیدیی یا غم کس کشیدیی		یا زر و سیم چیدیی گر تو فناپرستیی
برجهیی به نیم شب با شه غیب خوش لقب		ساغر باده طرب بر سر غم شکستیی
ای تو مدد حیات را از جهت زکات را		طره دلربات را بر دل من ببستیی
عاشق مست از کجا شرم و شکست از کجا		شنگ و وقیح بودیی گر گرو الستیی
ور ز شراب دنگیی کی پی نام و ننگیی		ور تو چو من نهنگیی کی به درون شستیی
بازرسید مست ما داد قدح به دست ما		گر دهدی به دست تو شاد و فراخ دستیی
گر قدحش بدیدیی چون قدحش پریدیی		وز کف جام بخش او از کف خود برستیی
وز رخ یوسفانه‌اش عقل شدی ز خانه‌اش		بخت شدی مساعدش ساعد خود نخستیی
ور تو به گاه خاستی پس تو چه سست پاستی		ور تو چو تیر راستی از پر کژ بجستیی
خامش کن اگر تو را از خمشان خبر بدی		وقت کلام لاییی وقت سکوت هستیی

یاور من تویی بکن بهر خدای یاریی		نیست تو را ضعیفتر از دل من شکاریی
نای برای من کند در شب و روز ناله‌ای		چنگ برای من کند با غم و سوز زاریی
کی بفشاردی مرا دست غمی و غصه‌ای		گر تو مرا به عاطفت در بر خود فشاریی
دیده همچو ابر من اشک روان نباردی		گر تو ز ابر مرحمت بر سر من بباریی
دست دراز کردمی‌گوش فلک گرفتمی		گر سر زلف خویش را تو به کفم سپاریی
از سر ماه من کله بستدمی ربودمی		گر تو شبی به لطف خود خوش سر من بخاریی
حق حقوق سابقت حق نیاز عاشقت		حق زروع جان من کش تو کنی بهاریی
حق نسیم بوی تو کان رسدم ز کوی تو		حق شعاع روی تو کو کندم نهاریی
تا که نثار کرده‌ای از گل وصل بر سرم		بر کف پای کوششم خار نکرد خاریی
دارد از تو جزو و کل خرمیی و شادیی		وز رخ تو درخت گل خجلت و شرمساریی
ای لب من خموش کن سوی اصول گوش کن		تا کند او به نطق خود نادره غمگساریی

ای زده مطرب غمت در دل ما ترانه‌ای		در سر و در دماغ جان جسته ز تو فسانه‌ای
چونک خیال خوش دمت از سوی غیب دردمد		ز آتش عشق برجهد تا به فلک زبانه‌ای
زهره عشق چون بزد پنجه خود در آب و گل		قامت ما چو چنگ شد سینه ما چغانه‌ای
آهوی لنگ چون جهد از کف شیر شرزه‌ای		چون برهد ز باز جان قالب چون سمانه‌ای
ای گل و ای بهار جان وی می و ای خمار جان		شاه و یگانه او بود کز تو خورد یگانه‌ای
باغ و بهار و بخت بین عالم پردرخت بین		وین همگی درخت‌ها رسته شده ز دانه‌ای
از دهش و عطای تو فقر فقیر فخر شد		تا که نماند مرگ را بر فقرا دهانه‌ای
لطف و عطا و رحمتت طبل وصال می‌زند		گر نکند وصال تو بار دگر بهانه‌ای
روزه مریم مرا خوان مسیحیت نوا		تر کنم از فرات تو امشب خشک نانه‌ای
گشته کمان سرمدی سرده تیرهای ما		گشته خدنگ احمدی فخر بنی کنانه‌ای
پیش کشیی آن کمان هر کس می‌کند زهی		بهر قدوم تیر تو رقعه دل نشانه‌ای
جذبه حق یک رسن تافت ز آه تو و من		یوسف جان ز چاه تن رفت به آشیانه‌ای
خامش کن اگر سرت خارش نطق می‌دهد		هست برای جعد تو صبر گزیده شانه‌ای

هست به خطه عدم شور و غبار و غارتی		آتش عشق درزده تا نبود عمارتی
ز آنک عمارت ار بود سایه کند وجود را		سایه ز آفتاب او کی نگرد شرارتی
روح که سایگی بود سرد و ملول و بی‌طرب		منتظرک نشسته او تا که رسد بشارتی
جان که در آفتاب شد هر گنهی که او کند		برق زد از گناه او هر طرفی کفارتی
شعله آفتاب را بر که و بر زمین است رنگ		نیست بدید در هوا از لطف و طهارتی
جان به مثال ذره‌ها رقص کنان در آفتاب		نورپذیریش نگر لعل وش و مهارتی
جان چو سنگ می‌دهد جان چو لعل می‌خرد		رقص کنان ترانه زن گشته که خوش تجارتی
قرص فلک درآید و روی به گوش جان‌ها		سر ازل بگویدش بی‌سخن و عبارتی
آنک به هر دمی نهان شعله زند به روح بر		آن دل و زهره کو کز آن دم بزند اشارتی
محرم حق شمس دین ای تبریز را تو شه		کشته عشق خویش را شاه ازل زیارتی

ای که غریب آتشی در دل و جان ما زدی		آتش دل مقیم شد تو به سفر چرا شدی
آتش تو مقیم شد با دل من ندیم شد		آتش خویش را بگو کآب حیات آمدی
چاشنی خیال تو می‌بدرد دل مرا		ای غم او چو شکری ای دل من چو کاغذی
شمع بدان صبور شد تا همگیش نور شد		نور به است از همه خاصه که نور سرمدی
نور دمی که عاق شد طالب روح طاق شد		ماه مرا محاق شد بی‌مه فضل ایزدی
بازرسید آیتی از طرف عنایتی		وحدت بی‌نهایتی گشت امام و مقتدی
بست پلنگ قهر را بازگشاد مهر را		قبه ببست شهر را شهر برست از بدی

گر ز تو بوسه ای خرد صد مه و مهر و مشتری		تا نفروشی ای صنم کز مه و مهر خوشتری
ور دو هزار جان و دل بر در تو وطن کند		در مگشای ای صنم کز دل و جان تو برتری
آینه کیست تا تو را در دل خویش جا دهد		ای صنما به جان تو کینه در بننگری
دست مده تو چرخ را تا که به پیش اسب او		غاشیه تو را کشد بر سر خود به چاکری
دولت سنگ پاره‌ای گر چه بیافت چاره‌ای		در تن خویش بنگرد بیند وصف گوهری
ای دل باز شکل من جانب دست عشق او		با پر عشق او بپر چند به پر خود پری
در پی شاه شمس دین تا تبریز می‌دوان		لشکر عشق با وی است رو که تو هم ز لشکری

ساقی جان فزای من بهر خدا ز کوثری		در سر مست من فکن جام شراب احمری
بحر کرم تویی مرا از کف خود بده نوا		باغ ارم تویی مها بر بر من بزن بری
ای به زمین ز آسمان آمده چون فرشته‌ای		وی ز خطاب اشربوا مغز مرا پیمبری
بزم درآ و می بده رسم بهار نو بنه		ای رخ تو چو گلشنی وی قد تو صنوبری
گر چه به بتکده دلم هر نفسی است صورتی		نیست و نباشد و نبد چون رخ تو مصوری
می چو دود بر این سرم بسکلد از تو لنگرم		چهره زرد چون زرم سرخ شود چو آذری
بحر کرم چه کم شود گر بخورند جرعه‌ای		فضل خدا چه کم شود گر برسد به کافری
این دل بی‌قرار را از قدحی قرار ده		وین صدف وجود را بخش صفای گوهری
یا برهان ز فکرتم یا برسان به فطرتم		یا بتراش نردبان باز کن از فلک دری

جمع مکن تو برف را بر خود تا که نفسری		برف تو بفسراندت گر تو تنور آذری
آنک نجوشد او به خود جوش تو را تبه کند		و آنک ندارد آذری ناید از او برادری
فربهیش به دست جو غره مشو به پشم او		آن سر و سبلتش مبین جان وی است لاغری
گر خوشی است این نوا برجه و گرم پیش آ		سر تو چنین چنین مکن مشنو سست و سرسری

هر بشری که صاف شد در دو جهان ورا دلی		دید غرض که فقر بد بانگ الست را بلی
عالم خاک همچو تل فقر چو گنج زیر او		شادی کودکان بود بازی و لاغ بر تلی
چشم هر آنک بسته شد تابش حرص خسته شد		و آنک ز گنج رسته شد گشت گران و کاهلی
گنج جمال همچو مه جانش بدیده گفته خه		بر ره او هزار شه آه شگرف حاصلی
وصف لبش بگفتمی چهره جان شکفتمی		راه بیان برفتمی لیک کجاست واصلی
جان بجهان و هم بجه سر بمکش سرک بنه		گر چه درون هر دو ده نیست درون قابلی
ای تبریز مشتهر بند به شمس دین کمر		ز آنک مبارک است سر بر کف پای کاملی

رو بنمودی به تو گر همگی نه جانمی		دیده شدی نشان من گر نه که بی‌نشانمی
سیمبرا نه من زرم لعل لبا نه گوهرم		جوهر زر نمودمی گر نه درون کانمی
لطف توام نمی‌هلد ور نه همه زمانه را		از هوس تو ای شکر همچو مگس برانمی
گلبن جان به عشق تو گفت اگر نترسمی		سوسن وار گشتمی سر همه سر زبانمی
گوید خلق عاقلی یک نفسی به خود بیا		گفتم اگر چنینمی یک نفسی چنانمی
سیم قبای ماه اگر لایق کوی تو بدی		من کمرش گرفتمی سوی تواش کشانمی
موج هوای عشق تو گر هلدی دمی مرا		آتش‌ها بکشتمی چاره عاشقانمی
گر نه ز تیر غیرت او چشم زمانه دوختی		فاش و عیان به دست او بر مثل کمانمی
از تبریز و شمس دین رمز و کنایت است این		آه چه شدی که پیش او من شده ترجمانمی

زرگر آفتاب را بسته گاز می‌کنی		کرته شام را ز مه نقش و طراز می‌کنی
روز و شب و نتایج این حبشی و روم را		بر مثل اصولشان گرد و دراز می‌کنی
گاه مجاز بنده را حق و حقیقتی دهی		و آنک حقیقتی بود هزل و مجاز می‌کنی
این چه کرامت است ای نقش خیال روی او		با درهای بسته در خانه جواز می‌کنی
خاطر همچو باد را نقش جحود می‌دهی		خاطر بی‌نیاز را پر ز نیاز می‌کنی
در شب ابرگین غم مشعله‌ها درآوری		در دل تنگ پرگره پنجره باز می‌کنی
ما به دمشق عشق تو مست و مقیم بهر تو		تو ز دلال و عز خود عزم عزاز می‌کنی
گاه ز نیم زلتی برهمشان همی‌زنی		گاه خود از کبیرها چشم فراز می‌کنی
گاه گدای راه را همت شاه می‌دهی		گاه قباد و شاه را بنده آز می‌کنی
می‌شکنی به زیر پا نای طرب نوای را		چنگ شکسته بسته را لایق ساز می‌کنی
بربط عشرت مرا گاه سه تا همی‌کنی		پرده بوسلیک را گاه حجاز می‌کنی
جان ز وجود جود تو آمد و مغز نغز شد		باز ز پوست‌هاش چون همچو پیاز می‌کنی

آنک بخورد دم به دم سنگ جفای صدمنی		غم نخورد از آنک تو روی بر او ترش کنی
می چو در او عمل کند رقص کند بغل زند		ز آنک نهاد در بغل خاص عقیق معدنی
مرد قمارخانه‌ام عالم بی‌کرانه‌ام		چشم بیار در رخم بنگر پیش روشنی
ننگرد او به رنگ تو غم نخورد ز جنگ تو		خواجه مگر ندیده‌ای ملک و مقام ایمنی
هیچ عسل ترش شود سرکه اگر ترش رود		از پی آب کی هلد روغن طبع روغنی
من که در آن نظاره‌ام مست و سماع باره‌ام		لیک سماع هر کسی پاک نباشد از منی
هست سماع ما نظر هست سماع او بطر		لیک نداند ای پسر ترک زبان ارمنی
در تک گور مؤمنان رقص کنان و کف زنان		مست به بزم لامکان خورده شراب مؤمنی
پیش تو است این دم او می‌نبری ز یار بو		می‌نگری تو سو به سو پله چشم می‌زنی

خواجه ترش مرا بگو سرکه به چند می‌دهی		هست شکرلبی اگر سرکه به قند می‌دهی
گر تو نمی‌خری مخر می به هوس همی‌خرم		عاشق و بیخودم مرا هرزه چه پند می‌دهی
پیشتر آ تو ای پری از ترشی تویی بری		تاج و کمر عطا کنی بخت بلند می‌دهی
جان به هزار ولوله بهر تو گشت حامله		کآتش عشق خویش را تو به سپند می‌دهی
چون فرهاد می‌کشی جان مرا به که کنی		ور نه به دست جان من از چه کلند می‌دهی
هر چه که می‌دهی بده بی‌خبر آن کسی که او		بر تو گمان برد که تو بهر گزند می‌دهی
برگ گلی همی‌بری باغ به پیش می‌کشی		لاشه خری همی‌بری بیست سمند می‌دهی
شاکر خدمتی ولی گاه ز لاابالیی		نی به گنه همی‌زنی نی به پسند می‌دهی
چون سر زید بشکند چاره عمرو می‌کنی		چون به دمشق قحط شد آب به جند می‌دهی
چند بگفتمت مگو لیک تو را گناه چیست		ای تو چو آسیا به تو آنچ دهند می‌دهی

صبح چو آفتاب زد رایت روشناییی		لعل و عقیق می‌کند در دل کان گداییی
گر ز فلک نهان بود در ظلمات کان بود		گوهر سنگ را بود با فلک آشناییی
نور ز شرق می‌زند کوه شکاف می‌کند		در دل سنگ می‌نهد شعشعه عطاییی
در پی هر منوری هست یقین منوری		در پی هر زمینیی مرتقب سماییی
صورت بت نمی‌شود بی‌دل و دست آزری		آزر بتگری کجا باشد بی‌خداییی
گفت پیمبر به حق کآدمی است کان زر		فرق میان کان و کان هست به زرنماییی

مرا سودای آن دلبر ز دانایی و قرایی		برون آورد تا گشتم چنین شیدا و سودایی
سر سجاده و مسند گرفتم من به جهد و جد		شعار زهد پوشیدم پی خیرات افزایی
درآمد عشق در مسجد بگفت ای خواجه مرشد		بدران بند هستی را چه دربند مصلایی
به پیش زخم تیغ من ملرزان دل بنه گردن		اگر خواهی سفر کردن ز دانایی به بینایی
بده تو داد اوباشی اگر رندی و قلاشی		پس پرده چه می‌باشی اگر خوبی و زیبایی
فراری نیست خوبان را ز عرضه کردن سیما		بتان را صبر کی باشد ز غنج و چهره آرایی
گهی از روی خود داده خرد را عشق و بی‌صبری		گهی از چشم خود کرده سقیمان را مسیحایی
گهی از زلف خود داده به مؤمن نقش حبل الله		ز پیچ جعد خود داده به ترسایان چلیپایی
تو حسن خود اگر دیدی که افزونتر ز خورشیدی		چه پژمردی چه پوسیدی در این زندان غبرایی
چرا تازه نمی‌باشی ز الطاف ربیع دل		چرا چون گل نمی‌خندی چرا عنبر نمی‌سایی
چرا در خم این دنیا چو باده بر نمی‌جوشی		که تا جوشت برون آرد از این سرپوش مینایی
ز برق چهره خوبت چه محروم است یعقوبت		الا ای یوسف خوبان به قعر چه چه می‌پایی
ببین حسن خود ای نادان ز تاب جان او تا دان		که مؤمن آینه مؤمن بود در وقت تنهایی
ببیند خاک سر خود درون چهره بستان		که من در دل چه‌ها دارم ز زیبایی و رعنایی
ببیند سنگ سر خود درون لعل و پیروزه		که گنجی دارم اندر دل کند آهنگ بالایی
ببیند آهن تیره دل خود را در آیینه		که من هم قابل نورم کنم آخر مصفایی
عدم‌ها مر عدم‌ها را چو می‌بیند به دل گشته		به هستی پیش می‌آید که تا دزدد پذیرایی
به هر سرگین کجا گشتی مگس را گر خبر بودی		که آید از سرشت او به سعی و فضل عنقایی
چو ابن الوقت شد صوفی نگردد کاهل فردا		سبک کاهل شود آن کس که باشد گول و فردایی
میان دلبران بنشین اگر نه غری و عنین		میان عاشقان خو کن مباش ای دوست هرجایی
ایا ماهی یقین گشتت ز دریای پس پشتت		بگردان روی و واپس رو چو تو از اهل دریایی
ندای ارجعی بشنو به آب زندگی بگرو		درآ در آب و خوش می‌رو به آب و گل چه می‌پایی
به جان و دل شدی جایی که نی جان ماند و نی دل		به پای خود شدی جایی که آن جا دست می‌خایی
ز خورشید ازل زر شو به زر غیر کمتر رو		که عشق زر کند زردت اگر چه سیم سیمایی
تو را دنیا همی‌گوید چرا لالای من گشتی		تو سلطان زاده‌ای آخر منم لایق به لالایی
تو را دریا همی‌گوید منت مرکب شوم خوشتر		که تو مرکب شوی ما را به حمالی و سقایی
خمش کن من چو تو بودم خمش کردم بیاسودم		اگر تو بشنوی از من خمش باشی بیاسایی

مسلمانان مسلمانان مرا ترکی است یغمایی		که او صف‌های شیران را بدراند به تنهایی
کمان را چون بجنباند بلرزد آسمان را دل		فروافتد ز بیم او مه و زهره ز بالایی
به پیش خلق نامش عشق و پیش من بلای جان		بلا و محنتی شیرین که جز با وی نیاسایی
چو او رخسار بنماید نماند کفر و تاریکی		چو جعد خویش بگشاید نه دین ماند نه ترسایی
مرا غیرت همی‌گوید خموش ار جانت می‌باید		ز جان خویش بیزارم اگر دارد شکیبایی
ندارد چاره دیوانه به جز زنجیر خاییدن		حلالستت حلالستت اگر زنجیر می‌خایی
بگو اسرار ای مجنون ز هشیاران چه می‌ترسی		قبا بشکاف ای گردون قیامت را چه می‌پایی
وگر پرواز عشق تو در این عالم نمی‌گنجد		به سوی قاف قربت پر که سیمرغی و عنقایی
اگر خواهی که حق گویم به من ده ساغر مردی		وگر خواهی که ره بینم درآ ای چشم و بینایی
در آتش بایدت بودن همه تن همچو خورشیدی		اگر خواهی که عالم را ضیا و نور افزایی
گدازان بایدت بودن چو قرص ماه اگر خواهی		که از خورشید خورشیدان تو را باشد پذیرایی
اگر دلگیر شد خانه نه پاگیر است برجه رو		وگر نازک دلی منشین بر گیجان سودایی
گهی سودای فاسد بین زمانی فاسد سودا		گهی گم شو از این هر دو اگر همخرقه مایی
به ترک ترک اولیتر سیه رویان هندو را		که ترکان راست جانبازی و هندو راست لالایی
منم باری بحمدالله غلام ترک همچون مه		که مه رویان گردونی از او دارند زیبایی
دهان عشق می‌خندد که نامش ترک گفتم من		خود این او می‌دمد در ما که ما ناییم و او نایی
چه نالد نای بیچاره جز آنک دردمد نایی		ببین نی‌های اشکسته به گورستان چو می‌آیی
بمانده از دم نایی نه جان مانده نه گویایی		زبان حالشان گوید که رفت از ما من و مایی
هلا بس کن هلا بس کن منه هیزم بر این آتش		که می‌ترسم که این آتش بگیرد راه بالایی

چه افسردی در آن گوشه چرا تو هم نمی‌گردی		مگر تو فکر منحوسی که جز بر غم نمی‌گردی
چو آمد موسی عمران چرا از آل فرعونی		چو آمد عیسی خوش دم چرا همدم نمی‌گردی
چو با حق عهدها بستی ز سستی عهد بشکستی		چو قول عهد جانبازان چرا محکم نمی‌گردی
میان خاک چون موشان به هر مطبخ رهی سازی		چرا مانند سلطانان بر این طارم نمی‌گردی
چرا چون حلقه بر درها برای بانگ و آوازی		چرا در حلقه مردان دمی محرم نمی‌گردی
چگونه بسته بگشاید چو دشمن دار مفتاحی		چگونه خسته به گردد چو بر مرهم نمی‌گردی
سر آنگه سر بود ای جان که خاک راه او باشد		ز عشق رایتش ای سر چرا پرچم نمی‌گردی
چرا چون ابر بی‌باران به پیش مه ترنجیدی		چرا همچون مه تابان بر این عالم نمی‌گردی
قلم آن جا نهد دستش که کم بیند در او حرفی		چرا از عشق تصحیحش تو حرفی کم نمی‌گردی
گلستان و گل و ریحان نروید جز ز دست تو		دو چشمه داری ای چهره چرا پرنم نمی‌گردی
چو طوافان گردونی همی‌گردند بر آدم		مگر ابلیس ملعونی که بر آدم نمی‌گردی
اگر خلوت نمی‌گیری چرا خامش نمی‌باشی		اگر کعبه نه ای باری چرا زمزم نمی‌گردی

گرم سیم و درم بودی مرا مونس چه کم بودی		وگر یارم فقیرستی ز زر فارغ چه غم بودی
خدایا حرمت مردان ز دنیا فارغش گردان		از آن گر فارغستی او ز پیش من چه کم بودی
نگارا گر مرا خواهی وگر همدرد و همراهی		مکن آه و مخور حسرت که بختم محتشم بودی
بتا زیبا و نیکویی رها کن این گدارویی		اگر چشم تو سیرستی فلک ما را حشم بودی
ز طمع آدمی باشد که خویش از وی چو بیگانه است		وگر او بی‌طمع بودی همه کس خال و عم بودی
بیا چون ما شو ای مه رو نه نعمت جو نه دولت جو		گر ابلیس این چنین بودی شه و صاحب علم بودی
از ابلیسی جدا بودی سقط او را ثنا بودی		جفا او را وفا بودی سقم او را کرم بودی
زهی اقبال درویشی زهی اسرار بی‌خویشی		اگر دانستیی پیشت همه هستی عدم بودی
جهانی هیچ و ما هیچان خیال و خواب ما پیچان		وگر خفته بدانستی که در خوابم چه غم بودی
خیالی بیند این خفته در اندیشه فرورفته		وگر زین خواب آشفته بجستی در نعم بودی
یکی زندان غم دیده یکی باغ ارم دیده		وگر بیدار گشتی او نه زندان نی ارم بودی

امیر دل همی‌گوید تو را گر تو دلی داری		که عاشق باش تا گیری ز نان و جامه بیزاری
تو را گر قحط نان باشد کند عشق تو خبازی		وگر گم گشت دستارت کند عشق تو دستاری
ببین بی‌نان و بی‌جامه خوش و طیار و خودکامه		ملایک را و جان‌ها را بر این ایوان زنگاری
چو زین لوت و از این فرنی شود آزاد و مستغنی		پی ملکی دگر افتد تو را اندیشه و زاری
وگر دربند نان مانی بیاید یار روحانی		تو را گوید که یاری کن نیاری کردنش یاری
عصای عشق از خارا کند چشمه روان ما را		تو زین جوع البقر یارا مکن زین بیش بقاری
فروریزد سخن در دل مرا هر یک کند لابه		که اول من برون آیم خمش مانم ز بسیاری
الا یا صاحب الدار رایت الحسن فی جاری		فاوقد بیننا نارا یطفی نوره ناری
چو من تازی همی‌گویم به گوشم پارسی گوید		مگر بدخدمتی کردم که رو این سو نمی‌آری
نکردی جرم ای مه رو ولی انعام عام او		به هر باغی گلی سازد که تا نبود کسی عاری
غلامان دارد او رومی غلامان دارد او زنگی		به نوبت روی بنماید به هندو و به ترکاری
غلام رومیش شادی غلام زنگیش انده		دمی این را دمی آن را دهد فرمان و سالاری
همه روی زمین نبود حریف آفتاب و مه		به شب پشت زمین روشن شود روی زمین تاری
شب این روز آن باشد فراق آن وصال این		قدح در دور می‌گردد ز صحت‌ها و بیماری
گرت نبود شبی نوبت مبر گندم از این طاحون		که بسیار آسیا بینی که نبود جوی او جاری
چو من قشر سخن گفتم بگو ای نغز مغزش را		که تا دریا بیاموزد درافشانی و درباری

چو سرمست منی ای جان ز خیر و شر چه اندیشی		براق عشق جان داری ز مرگ خر چه اندیشی
چو من با تو چنین گرمم چه آه سرد می‌آری		چو بر بام فلک رفتی ز بحر و بر چه اندیشی
خوش آوازی من دیدی دواسازی من دیدی		رسن بازی من دیدی از این چنبر چه اندیشی
بر این صورت چه می‌چفسی ز بی‌معنی چه می‌ترسی		چو گوهر در بغل داری ز بدگوهر چه اندیشی
تویی گوهر ز دست تو که بجهد یا ز شست تو		همه مصرند مست تو ز کور و کر چه اندیشی
چو با دل یار غاری تو چراغ چار یاری تو		فقیر ذوالفقاری تو از آن خنجر چه اندیشی
چو مد و جر خود دیدی چو بال و پر خود دیدی		چو کر و فر خود دیدی ز هر بی‌فر چه اندیشی
بیا ای خاصه جانان پناه جان مهمانان		تویی سلطان سلطانان ز بوالفنجر چه اندیشی
خمش کن همچو ماهی شو در این دریای خوش دررو		چو در قعر چنین آبی از آن آذر چه اندیشی

اگر زهر است اگر شکر چه شیرین است بی‌خویشی		کله جویی نیابی سر چه شیرین است بی‌خویشی
چو افتادی تو در دامش چو خوردی باده جامش		برون آیی نیابی در چه شیرین است بی‌خویشی
مترس آخر نه مردی تو بجنب آخر نمردی تو		بده آن زر به سیمین بر چه شیرین است بی‌خویشی
چرا تو سرد و برف آیی فنا شو تا شگرف آیی		غم هستی تو کمتر خور چه شیرین است بی‌خویشی
در این منگر که در دامم که پر گشت است این جامم		به پیری عمر نو بنگر چه شیرین است بی‌خویشی
چه هشیاری برادر هی ببین دریای پر از می		مسلمان شو تو ای کافر چه شیرین است بی‌خویشی
نمود آن زلف مشکینش که عنبر گشت مسکینش		زهی مشک و زهی عنبر چه شیرین است بی‌خویشی
بیا ای یار در بستان میان حلقه مستان		به دست هر یکی ساغر چه شیرین است بی‌خویشی
یکی شه بین تو بس حاضر به جمله روح‌ها ناظر		ز بی‌خویشی از آن سوتر چه شیرین است بی‌خویشی

چو بی گه آمدی باری درآ مردانه‌ای ساقی		بپیما پنج پیمانه به یک پیمانه‌ای ساقی
ز جام باده عرشی حصار فرش ویران کن		پس آنگه گنج باقی بین در این ویرانه‌ای ساقی
اگر من بشکنم جامی و یا مجلس بشورانم		مگیر از من منم بی‌دل تویی فرزانه‌ای ساقی
چو باشد شیشه روحانی ببین باده چه سان باشد		بگویم از کی می‌ترسم تویی در خانه‌ای ساقی
در آب و گل بنه پایی که جان آب است و تن چون گل		جدا کن آب را از گل چو کاه از دانه‌ای ساقی
ز آب و گل بود این جا عمارت‌های کاشانه		خلل از آب و گل باشد در این کاشانه‌ای ساقی
زهی شمشیر پرگوهر که نامش باده و ساغر		تویی حیدر ببر زوتر سر بیگانه‌ای ساقی
یکی سر نیست عاشق را که ببریدی و آسودی		ببر هر دم سر این شمع فراشانه‌ای ساقی
نمی‌تانم سخن گفتن به هشیاری خرابم کن		از آن جام سخن بخش لطیف افسانه‌ای ساقی
سقاهم ربهم گاهی کند دیوانه را عاقل		گهی باشد که عاقل را کند دیوانه‌ای ساقی

مبارک باشد آن رو را بدیدن بامدادانی		به بوسیدن چنان دستی ز شاهنشاه سلطانی
بدیدن بامدادانی چنان رو را چه خوش باشد		هم از آغاز روز او را بدیدن ماه تابانی
دو خورشید از بگه دیدن یکی خورشید از مشرق		دگر خورشید بر افلاک هستی شاد و خندانی
بدیدن آفتابی را که خورشیدش سجود آرد		ولیک او را کجا بیند که این جسم است و او جانی
زهی صبحی که او آید نشیند بر سر بالین		تو چشم از خواب بگشایی ببینی شاه شادانی
زهی روز و زهی ساعت زهی فر و زهی دولت		چنان دشواریابی را بگه بینی تو آسانی
اگر از ناز بنشیند گدازد آهن از غصه		وگر از لطف پیش آید به هر مفلس رسد کانی
اگر در شب ببینندش شود از روز روشنتر		ور از چاهی ببینندش شود آن چاه ایوانی
که خورشیدش لقب تاش است شمس الدین تبریزی		که او آن است و صد چون آن که صوفی گویدش آنی

بیامد عید ای ساقی عنایت را نمی‌دانی		غلامانند سلطان را بیارا بزم سلطانی
منم مخمور و مست تو قدح خواهم ز دست تو		قدح از دست تو خوشتر که می جان است و تو جانی
بیا ساقی کم آزارم که من از خویش بیزارم		بنه بر دست آن شیشه به قانون پری خوانی
چنان کن شیشه را ساده که گوید خود منم باده		به حق خویشی ای ساقی که بی‌خویشم تو بنشانی
به عشق و جست و جوی تو سبو بردم به جوی تو		بحمدالله که دانستم که ما را خود تو جویانی
تو خواهم کز نکوکاری سبو را نیک پر داری		از آن می‌های روحانی وزان خم‌های پنهانی
میی اندر سرم کردی و دیگر وعده‌ام کردی		به جان پاکت ای ساقی که پیمان را نگردانی
که ساقی الستی تو قرار جان مستی تو		در خیبر شکستی تو به بازوی مسلمانی

مرا آن دلبر پنهان همی‌گوید به پنهانی		به من ده جان به من ده جان چه باشد این گران جانی
یکی لحظه قلندر شو قلندر را مسخر شو		سمندر شو سمندر شو در آتش رو به آسانی
در آتش رو در آتش رو در آتشدان ما خوش رو		که آتش با خلیل ما کند رسم گلستانی
نمی‌دانی که خار ما بود شاهنشه گل‌ها		نمی‌دانی که کفر ما بود جان مسلمانی
سراندازان سراندازان سراندازی سراندازی		مسلمانان مسلمانان مسلمانی مسلمانی
خداوندا تو می‌دانی که صحرا از قفس خوشتر		ولیکن جغد نشکیبد ز گورستان ویرانی
کنون دوران جان آمد که دریا را درآشامد		زهی دوران زهی حلقه زهی دوران سلطانی
خمش چون نیست پوشیده فقیر باده نوشیده		که هست اندر رخش پیدا فر و انوار سبحانی

بر دیوانگان امروز آمد شاه پنهانی		فغان برخاست از جان‌های مجنونان روحانی
میان نعره‌ها بشناخت آواز مرا آن شه		که صافی گشته بود آوازم از انفاس حیوانی
اشارت کرد شاهانه که جست از بند دیوانه		اگر دیوانه‌ام شاها تو دیوان را سلیمانی
شها همراز مرغابی و هم افسون دیوانی		بر این دیوانه هم شاید که افسونی فروخوانی
به پیش شاه شد پیری که بربندش به زنجیری		کز این دیوانه در دیوان بس آشوب است و ویرانی
شه من گفت کاین مجنون به جز زنجیر زلف من		دگر زنجیر نپذیرد تو خوی او نمی‌دانی
هزاران بند بردرد به سوی دست ما پرد		الیناراجعون گردد که او بازی است سلطانی

مرا پرسید آن سلطان به نرمی و سخن خایی		عجب امسال ای عاشق بدان اقبالگه آیی
برای آنک واگوید نمودم گوش کرانه		که یعنی من گران گوشم سخن را بازفرمایی
مگر کوری بود کان دم نسازد خویشتن را کر		که تا باشد که واگوید سخن آن کان زیبایی
شهم دریافت بازی را بخندید و بگفت این را		بدان کس گو که او باشد چو تو بی‌عقل و هیهایی
یکی حمله دگر چون کر ببردم گوش و سر پیشش		بگفتا شید آوردی تو جز استیزه نفزایی
چون دعوی کری کردم جواب و عذر چون گویم		همه در هام شد بسته بدان فرهنگ و بدرایی
به دربانش نظر کردم که یک نکته درافکن تو		بپرسیدش ز نام من بگفتا گیج و سودایی
نظر کردم دگربارش که اندرکش به گفتارش		که شاگرد در اویی چو او عیارسیمایی
مرا چشمک زد آن دربان که تو او را نمی‌دانی		که حیلت گر به پیش او نبیند غیر رسوایی
مکن حیلت که آن حلوا گهی در حلق تو آید		که جوشی بر سر آتش مثال دیگ حلوایی

به باغ و چشمه حیوان چرا این چشم نگشایی		چرا بیگانه‌ای از ما چو تو در اصل از مایی
تو طوطی زاده‌ای جانم مکن ناز و مرنجانم		ز اصل آورده‌ای دانم تو قانون شکرخایی
بیا در خانه خویش آ مترس از عکس خود پیش آ		بهل طبع کژاندیشی که او یاوه‌ست و هرجایی
بیا ای شاه یغمایی مرو هر جا که ما رایی		اگر بر دیگران تلخی به نزد ما چو حلوایی
نباشد عیب در نوری کز او غافل بود کوری		نباشد عیب حلوا را به طعن شخص صفرایی
برآر از خاک جانی را ببین جان آسمانی را		کز آن گردان شده‌ست ای جان مه و این چرخ خضرایی
قدم بر نردبانی نه دو چشم اندر عیانی نه		بدن را در زیانی نه که تا جان را بیفزایی
درختی بین بسی بابر نه خشکش بینی و نی تر		به سایه آن درخت اندر بخسپی و بیاسایی
یکی چشمه عجب بینی که نزدیکش چو بنشینی		شوی همرنگ او در حین به لطف و ذوق و زیبایی
ندانی خویش را از وی شوی هم شیء و هم لاشی		نماند کو نماند کی نماند رنگ و سیمایی
چو با چشمه درآمیزی نماید شمس تبریزی		درون آب همچون مه ز بهر عالم آرایی

رها کن ماجرا ای جان فروکن سر ز بالایی		که آمد نوبت عشرت زمان مجلس آرایی
چه باشد جرم و سهو ما به پیش یرلغ لطفت		کجا تردامنی ماند چو تو خورشید ما رایی
درآ ای تاج و تخت ما برون انداز رخت ما		بسوزان هر چه می‌سوزی بفرما هر چه فرمایی
اگر آتش زنی سوزی تو باغ عقل کلی را		هزاران باغ برسازی ز بی‌عقلی و شیدایی
وگر رسوا شود عاشق به صد مکروه و صد تهمت		از این سویش بیالایی وزان سویش بیارایی
نه تو اجزای آبی را بدادی تابش جوهر		نه تو اجزای خاکی را بدادی حله خضرایی
نه از اجزای یک آدم جهان پرآدمی کردی		نه آنی که مگس را تو بدادی فر عنقایی
طبیبی دید کوری را نمودش داروی دیده		بگفتش سرمه ساز این را برای نور بینایی
بگفتش کور اگر آن را که من دیدم تو می‌دیدی		دو چشم خویش می‌کندی و می‌گشتی تماشایی
زهی لطفی که بر بستان و گورستان همی‌ریزی		زهی نوری که اندر چشم و در بی‌چشم می‌آیی
اگر بر زندگان ریزی برون پرند از گردون		وگر بر مردگان ریزی شود مرده مسیحایی
غذای زاغ سازیدی ز سرگینی و مرداری		چه داند زاغ کان طوطی چه دارد در شکرخایی
چه گفت آن زاغ بیهوده که سرگینش خورانیدی		نگهدار ای خدا ما را از آن گفتار و بدرایی
چه گفت آن طوطی اخضر که شکر دادیش درخور		به فضل خود زبان ما بدان گفتار بگشایی
کیست آن زاغ سرگین چش کسی کو مبتلا گردد		به علمی غیر علم دین برای جاه دنیایی
کیست آن طوطی و شکرضمیر منبع حکمت		که حق باشد زبان او چو احمد وقت گویایی
مرا در دل یکی دلبر همی‌گوید خمش بهتر		که بس جان‌های نازک را کند این گفت سودایی

بیا ای عارف مطرب چه باشد گر ز خوش خویی		چو شعری نور افشانی و زان اشعار برگویی
به جان جمله مردان به درد جمله بادردان		که برگو تا چه می‌خواهی و زین حیران چه می‌جویی
از آن روی چو ماه او ز عشق حسن خواه او		بیاموزید ای خوبان رخ افروزی و مه رویی
از آن چشم سیاه او وزان زلف سه تاه او		الا ای اهل هندستان بیاموزید هندویی
ز غمزه تیراندازش کرشمه ساحری سازش		هلا هاروت و ماروتم بیاموزید جادویی
ایا اصحاب و خلوتیان شده دل را چنان جویان		ز لعل جان فزای او بیاموزید دلجویی
ز خرمنگاه شش گوشه نخواهی یافتن خوشه		روان شو سوی بی‌سویان رها کن رسم شش سویی
همه عالم ز تو نالان تو باری از چه می‌نالی		چو از تو کم نشد یک مو نمی‌دانم چه می‌مویی
فدایم آن کبوتر را که بر بام تو می‌پرد		کجایی ای سگ مقبل که اهل آن چنان کویی
چو آن عمر عزیز آمد چرا عشرت نمی‌سازی		چو آن استاد جان آمد چرا تخته نمی‌شویی
در این دام است آن آهو تو در صحرا چه می‌گردی		گهر در خانه گم کردی به هر ویران چه می‌پویی
به هر روزی در این خانه یکی حجره نوی یابی		تو یک تو نیستی ای جان تفحص کن که صدتویی
اگر کفری و گر دینی اگر مهری و گر کینی		همو را بین همو را دان یقین می‌دان که با اویی
بماند آن نادره دستان ولیکن ساقی مستان		گرفت این دم گلوی من که بفشارم گر افزویی

درآمد در میان شهر آدم زفت سیلابی		فنا شد چرخ و گردان شد ز نور پاک دولابی
نبود آن شهر جز سودا بنی آدم در او شیدا		برست از دی و از فردا چو شد بیدار از خوابی
چو جوشید آب بادی شد که هر که را بپراند		چو کاهش پیش باد تند باسهمی و باتابی
چو که‌ها را شکافانید کان‌ها را پدید آرد		ببینی لعل اندر لعل می‌تابد چو مهتابی
در آن تابش ببینی تو یکی مه روی چینی تو		دو دست هجر او پرخون مثال دست قصابی
ز بوی خون دست او همه ارواح مست او		همه افلاک پست او زهی بالطف وهابی
مثال کشتنش باشد چو انگوری که کوبندش		که تا فانی شود باقی شود انگور دوشابی
اگر چه صد هزار انگور کوبی یک بود جمله		چو وا شد جانب توحید جان را این چنین بابی
بیاید شمس تبریزی بگیرد دست آن جان را		در انگشتش کند خاتم دهد ملکی و اسبابی

یکی گنجی پدید آمد در آن دکان زرکوبی		زهی صورت زهی معنی زهی خوبی زهی خوبی
زهی بازار زرکوبان زهی اسرار یعقوبان		که جان یوسف از عشقش برآرد شور یعقوبی
ز عشق او دو صد لیلی چو مجنون بند می‌درد		کز این آتش زبون آید صبوری‌های ایوبی
شده زرکوب و حق مانده تنش چون زرورق مانده		جواهر بر طبق مانده چو زرکوبی کروبی
بیا بنواز عاشق را که تو جانی حقایق را		بزن گردن منافق را اگر از وی بیاشوبی

اگر الطاف شمس الدین بدیده برفتادستی		سوی افلاک روحانی دو دیده برگشادستی
گشادستی دو دیده پرقدم را نیز از مستی		ولی پرسعادت او در آن عالم نزادستی
چو بنهادی قدم آن جا برفتی جسم از یادش		که پنداری ز مادر او در آن عالم نزادستی
میان خوبرویان جان شده چون ذره‌ها رقصان		گهی مست جمالستی گهی سرمست باده ستی
رخ خوبان روحانی که هر شاهی که دید آن را		ز فرزین بند سوداها ز اسب خود پیادستی
چو از مخدوم شمس الدین زدی لطفی به روی دل		از این‌ها جمله روی دل شدی بی رنگ و سادستی
بدیدی جمله شاهان را و خوبان را و ماهان را		کمربسته به پیش او نشسته بر وسادستی
اگر نه غیرت حضرت گرفتی دامن جاهش		سزای جمله کردستی و داد حسن دادستی
نه نفسی رهزنی کردی نه آوازه فنا بودی		دل ذرات خاک از جان و جان از شاه شادستی
اگر در آب می‌دیدی خیال روی چون آتش		همه اجزای جرم خاک رقصان همچو بادستی
ایا تبریز اگر سرت شدی محسوس هر حسی		غلام خاک تو سنجر اسیرت کیقبادستی

ز رنگ روی شمس الدین گرم خود بو و رنگستی		مرا از روی این خورشید عارستی و ننگستی
قرابه دل ز اشکستن شدی ایمن اگر از لطف		شراب وصل آن شه را دمی در وی درنگستی
به بزمش جان‌های ما ندانستی سر از پایان		اگر نه هجر بدمستش به بدمستی و جنگستی
الا ای ساقی بزمش بگردان جام باقی را		چرا بر من دلت رحمی نیارد گویی سنگستی
از آن می کو ز بهر شه دهان خویش بگشادی		همه هستی فروبردی تو پنداری نهنگستی
ز بانگ رعد آن دریا تو بنگر چون به جوش آید		ولیک آن بحر می‌بودی و رعدش بانگ چنگستی
روان گشته میش چون خون درون دل به هر سویی		تو گویی دل چو قدسستی و می همچون فرنگستی
که لشکرهای اسلام شه ما را درون قدس		ز نصرت‌های یزدانی بر آن افرنگ هنگستی
به یک ساغر نگردم مست تو ساقی بیشتر گردان		خرابی گشتمی گر می ز جام شاه شنگستی
ایا تبریز عقلم را خیال تو بشوراند		تو گویی باده صافی خیالت گویی بنگستی
ترنگ چنگ وصل او بپراندهمی جان را		تو گویی عیسی خوش دم درون آن ترنگستی
پیاپی گردد از وصلش قدح‌ها بر مثال آن		که اندر جنگ سلطانی قدح تیر خدنگستی
چنین عقلی که از تزویر مو در موی می‌بیند		شمار موی عقل آن جا تو بینی گویی دنگستی
ز تیزی‌های آن جامش که برق از وی فغان آید		قدح در رو همی‌آید بریزش گویی لنگستی
چه بالایی همی‌جوید می اندر مغز مستانش		چو گردند شیرگیر از وی مگر گویی پلنگستی
فراوان ریز در جانم از آن می‌های ربانی		ز بحر صدر شمس الدین که کان خمر تنگستی

اگر امروز دلدارم کند چون دوش بدمستی		درافتد در جهان غوغا درافتد شور در هستی
الا ای عقل شوریده بد و نیک جهان دیده		که امروز است دست خون اگر چه دوش از او رستی
درآمد ترک در خرگه چه جای ترک قرص مه		کی دیده است ای مسلمانان مه گردون در این پستی
چو گرد راه هین برجه هلا پا دار و گردن نه		که مردن پیش دلبر به تو را زین عمر سردستی
برو بی‌سر به میخانه بخور بی‌رطل و پیمانه		کز این خم جهان چون می بجوشیدی برون جستی
غلام و خاک آن مستم که شد هم جام و هم دستم		غلامش چون شوی ای دل که تو خود عین آنستی
چه غم داری در این وادی چو روی یوسفان دیدی		اگر چه چون زنان حیران ز خنجر دست خود خستی
منال ای دست از این خنجر چو در کف آمدت گوهر		هزاران درد زه ارزد ز عشق یوسف آبستی
خمش کن ای دل دریا از این جوش و کف اندازی		زهی طرفه که دریایی چو ماهی چون در این شستی
چه باشد شست روباهان به پیش پنجه شیران		بدران شست اگر خواهی برو در بحر پیوستی
نمی‌دانی که سلطانی تو عزرائیل شیرانی		تو آن شیر پریشانی که صندوق خود اشکستی
عجب نبود که صندوقی شکسته گردد از شیری		عجب از چون تو شیر آید که در صندوق بنشستی
خمش کردم درآ ساقی بگردان جام راواقی		زهی دوران و دور ما که بهر ما میان بستی

غلام پاسبانانم که یارم پاسبانستی		به چستی و به شبخیزی چو ماه و اخترانستی
غلام باغبانانم که یارم باغبانستی		به تری و به رعنایی چو شاخ ارغوانستی
نباشد عاشقی عیبی وگر عیب است تا باشد		که نفسم عیب دان آمد و یارم غیب دانستی
اگر عیب همه عالم تو را باشد چو عشق آمد		بسوزد جمله عیبت را که او بس قهرمانستی
گذشتم بر گذرگاهی بدیدم پاسبانی را		نشسته بر سر بامی که برتر ز آسمانستی
کلاه پاسبانانه قبای پاسبانانه		ولیک از های های او دو عالم در امانستی
به دست دیدبان او یکی آیینه‌ای شش سو		که حال شش جهت یک یک در آیینه بیانستی
چو من دزدی بدم رهبر طمع کردم بدان گوهر		برآوردم یکی شکلی که بیرون از گمانستی
ز هر سویی که گردیدم نشانه تیر او دیدم		ز هر شش سو برون رفتم که آن ره بی‌نشانستی
همه سوها ز بی‌سو شد نشان از بی‌نشان آمد		چو آمد راه واگشتن ز آینده نهانستی
چو زان شش پرده تاری برون رفتم به عیاری		ز نور پاسبان دیدم که او شاه جهانستی
چو باغ حسن شه دیدم حقیقت شد بدانستم		که هم شه باغبانستی و هم شه باغ جانستی
از او گر سنگسار آیی تو شیشه عشق را مشکن		ازیرا رونق نقدت ز سنگ امتحانستی
ز شاهان پاسبانی خود ظریف و طرفه می‌آید		چنان خود را خلق کرده که نشناسی که آنستی
لباس جسم پوشیده که کمتر کسوه آن است		سخن در حرف آورده که آن دونتر زبانستی
به گل اندوده خورشیدی میان خاک ناهیدی		درون دلق جمشیدی که گنج خاکدانستی
زبان وحییان را او ز ازل وجه العرب بوده		زبان هندوی گوید که خود از هندوانستی
زمین و آسمان پیشش دو که برگ است پنداری		که در جسم از زمینستی و در عمر از زمانستی
ز یک خندش مصور شد بهشت ار هشت ور بیش است		به چشم ابلهان گویی ز جنت ارمغانستی
بر او صفرا کنند آنگه ز نخوت اصل سیم و زر		که ما زر و هنر داریم و غافل زو که کانستی
چه عذر آرند آن روزی که عذرا گردد از پرده		چه خون گریند آن صبحی که خورشیدش عیانستی
میان بلغم و صفرا و خون و مره و سودا		نماید روح از تأثیر گویی در میانستی
ز تن تا جان بسی راه است و در تن می‌نماند جان		چنین دان جان عالم را کز او عالم جوانستی
نه شخص عالم کبری چنین بر کار بی‌جان است		که چرخ ار بی‌روانستی بدین سان کی روانستی
زمین و آسمان‌ها را مدد از عالم عقل است		که عقل اقلیم نورانی و پاک درفشانستی
جهان عقل روشن را مددها از صفات آید		صفات ذات خلاقی که شاه کن فکانستی
که این تیر عوارض را که می‌پرد به هر سویی		کمان پنهان کند صانع ولی تیر از کمانستی
اگر چه عقل بیدار است آن از حی قیوم است		اگر چه سگ نگهبان است تأثیر شبانستی
چو سگ آن از شبان بیند زیانش جمله سودستی		چو سگ خود را شبان بیند همه سودش زیانستی
چو خود را ملک او بینی جهان اندر جهان باشی		وگر خود را ملک دانی جهان از تو جهانستی
تو عقل کل چو شهری دان سواد شهر نفس کل		و این اجزا در آمدشد مثال کاروانستی
خنک آن کاروانی کان سلامت با وطن آید		غنیمت برده و صحت و بختش همعنانستی
خفیر ارجعی با او بشیر ابشروا بر ره		سلام شاه می‌آرند و جان دامن کشانستی
خواطر چون سوارانند و زوتر زی وطن آیند		و یا بازان و زاغانند پس در آشیانستی
خواطر رهبرانند و چو رهبر مر تو را بار است		مقامت ساعد شه دان که شاه شه نشانستی
وگر زاغ است آن خاطر که چشمش سوی مردار است		کسی کش زاغ رهبر شد به گورستان روانستی
چو در مازاغ بگریزی شود زاغ تو شهبازی		که اکسیر است شادی ساز او را کاندهانستی
گر آن اصلی که زاغ و باز از او تصویر می‌یابد		تجلی سازدی مطلق اصالت را یگانستی
ور آن نوری کز او زاید غم و شادی به یک اشکم		دمی پهلو تهی کردی همه کس شادمانستی
همه اجزا همی‌گویند هر یک ای همه تو تو		همین گفت ار نه پرده ستی همه با همگنانستی
درخت جان‌ها رقصان ز باد این چنین باده		گران باد آشکارستی نه لنگر بادبانستی
درای کاروان دل به گوشم بانگ می‌آرد		گر آن بانگش به حس آید هر اشتر ساربانستی
درافتد از صدف هر دم صدف بازش خورد در دم		وگر نه عین کری هم کران را ترجمانستی
سهیل شمس تبریزی نتابد در یمن ور نی		ادیم طایفی گشتی به هر جا سختیانستی
ضیاوار ای حسام الدین ضیاء الحق گواهی ده		ندیدی هیچ دیده گر ضیا نه دیدبانستی
گواهی ضیا هم او گواهی قمر هم رو		گواهی مشک اذفربو که بر عالم وزانستی
اگر گوشت شود دیده گواهی ضیا بشنو		ولی چشم تو گوش آمد که حرفش گلستانستی
چو از حرفی گلستانی ز معنی کی گل استانی		چو پا در قیر جزوستت حجابت قیروانستی
کتاب حس به دست چپ کتاب عقل دست راست		تو را نامه به چپ دادند که بیرون ز آستانستی
چو عقلت طبع حس دارد و دست راست خوی چپ		و تبدیل طبیعت هم نه کار داستانستی
خداوندا تو کن تبدیل که خود کار تو تبدیل است		که اندر شهر تبدیلت زبان‌ها چون سنانستی
عدم را در وجود آری از این تبدیل افزونتر		تو نور شمع می‌سازی که اندر شمعدانستی
تو بستان نامه از چپم به دست راستم درنه		تو تانی کرد چپ را راست بنده ناتوانستی
ترازوی سبک دارم گرانش کن به فضل خود		تو که را که کنی زیرا نه کوه از خود گرانستی
کمال لطف داند شد کمال نقص را چاره		که قعر دوزخ ار خواهی به از صدر جنانستی

گر آبت بر جگر بودی دل تو پس چه کاره ستی		تنت گر آن چنان بودی که گفتی دل نگاره ستی
وگر بر کار بودی دل درون کارگاه عشق		ملالت بر برون تو نمی‌گویی چه کاره ستی
غنیمت دار رمضان را چو عیدت روی ننموده‌ست		و عیدت گر کنارستی ز غم جان برکناره ستی
چو روشن گشتی از طاعت شدی تاریک از عصیان		دل بیچاره را می‌دان که او محتاج چاره ستی
وگر محتاج این طاعت نماندستی دل مسکین		ورای کفر و ایمان دل همیشه در نظاره ستی
تو گویی جان من لعل است مگر نبود بدین لعلی		ز تابش‌های خورشیدش مبر گو سنگ خاره ستی
به گرد قلعه ظلمت نماندی سنگ یک پاره		اگر خود منجنیق صوم دایم سوی باره ستی
بزن این منجنیق صوم قلعه کفر و ظلمت بر		اگر بودی مسلمانی مؤذن بر مناره ستی
اگر از عید قربان سرافرازان بدانندی		نه هر پاره ز گاو نفس آویز قناره ستی
اگر سوز دل مسکین بدیدییی از این لقمه		ز بهر ساکنی سوزش شکم سوزی هماره ستی
در اول منزلت این عشق با این لوت ضدانند		اگر این عشق باره ستی چرا او لوت باره ستی
همه عالم خر و گاوان به عیش اندرخزیدندی		اگر عاشق بدی آن کس که دایم لوت خواره ستی
اگر دیدی تو ظلمت‌ها ز قوت‌های این لقمه		ز جور نفس تردامن گریبان‌هات پاره ستی
به تدریج ار کنی تو پی خر دجال از روزه		ببینی عیسی مریم که در میدان سواره ستی
اگر امر تصوموا را نگهداری به امر رب		به هر یا رب که می‌گویی تو لبیکت دوباره ستی

اگر یار مرا از من غم و سودا نبایستی		مرا صد در دکان بودی مرا صد عقل و رایستی
وگر کشتی رخت من نگشتی غرقه دریا		فلک با جمله گوهرهاش پیش من گدایستی
وگر از راه اندیشه بدین مستان رهی بودی		خرد در کار عشق ما چرا بی‌دست و پایستی
وگر خسرو از این شیرین یکی انگشت لیسیدی		چرا قید کله بودی چرا قید قبایستی
طبیب عشق اگر دادی به جالینوس یک معجون		چرا بهر حشایش او بدین حد ژاژخایستی
ز مستی تجلی گر سر هر کوه را بودی		مثال ابر هر کوهی معلق بر هوایستی
وگر غولان اندیشه همه یک گوشه رفتندی		بیابان‌های بی‌مایه پر از نوش و نوایستی
وگر در عهدهٔ عهدی وفایی آمدی از ما		دلارام جهان پرور بر آن عهد و وفایستی
وگر این گندم هستی سبکتر آرد می‌گشتی		متاع هستی خلقان برون زین آسیایستی
وگر خضری دراشکستی به ناگه کشتی تن را		در این دریا همه جان‌ها چو ماهی آشنایستی
ستایش می‌کند شاعر ملک را و اگر او را		ز خویش خود خبر بودی ملک شاعر ستایستی
وگر جبار بربستی شکسته ساق و دستش را		نه در جبر و قدر بودی نه در خوف و رجایستی
در آن اشکستگی او گر بدیدی ذوق اشکستن		نه از مرهم بپرسیدی نه جویای دوایستی
نشان از جان تو این داری که می‌باید نمی‌باید		نمی‌باید شدی باید اگر او را ببایستی
وگر از خرمن خدمت تو ده سالار منبل را		یکی برگ کهی بودی گنه بر کهربایستی
فراز آسمان صوفی همی‌رقصید و می‌گفت این		زمین کل آسمان گشتی گرش چون من صفایستی
خمش کن شعر می‌ماند و می‌پرند معنی‌ها		پر از معنی بدی عالم اگر معنی بپایستی

دل پردرد من امشب بنوشیده‌ست یک دردی		از آنچ زهره ساقی بیاوردش ره آوردی
چه زهره دارد و یارا که خواب آرد حشر ما را		که امشب می‌نماید عشق بر عشاق پامردی
زنان در تعزیت شب‌ها نمی‌خسبند از نوحه		تو مرد عاشقی آخر زبون خواب چون گردی
دلا می‌گرد چون بیدق به گرد خانه آن شه		بترس از مات و از قایم چو نطع عشق گستردی
مرا هم خواب می‌باید ولیکن خواب می‌ناید		که بیرون شد مزاج من هم از گرمی هم از سردی

دل آتش پرست من که در آتش چو گوگردی		به ساقی گو که زود آخر هم از اول قدح دردی
بیا ای ساقی لب گز تو خامان را بدان می‌پز		زهی بستان و باغ و رز کز آن انگور افشردی
نشان بدهم که کس ندهد نشان این است ای خوش قد		که آن شب بردیم بیخود بدان مه روم بسپردی
تو عقلا یاد می‌داری که شاه عقلم از یاری		چو داد آن باده ناری به اول دم فرومردی
دو طشت آورد آن دلبر یکی ز آتش یکی پرزر		چو زر گیری بود آذر ور آتش برزنی بردی
ببین ساقی سرکش را بکش آن آتش خوش را		چه دانی قدر آتش را که آن جا کودک خردی
ز آتش شاد برخیزی ز شمس الدین تبریزی		ور اندر زر تو بگریزی مثال زر بیفسردی

اگر آب و گل ما را چو جان و دل پری بودی		به تبریز آمدی این دم بیابان را بپیمودی
بپر ای دل که پر داری برو آن جا که بیماری		نماندی هیچ بیماری گر او رخسار بنمودی
چه کردی آن دل مسکین اگر چون تن گران بودی		اگر پرش ببخشیدی بر او دلبر ببخشودی
دریغا قالبم را هم ز بخشش نیم پر بودی		که بر تبریزیان در ره دواسپه او برافزودی
مبارک بادشان این ره به توفیق و امان الله		به هر شهری و هر جایی به هر دشتی و هر رودی
دلم همراه ایشان شد که شبشان پاسبان باشد		اگر پیدا بدی پاسش یکی همراه نغنودی
بپرید ای شهان آن سو که یابید آنچ قسمت شد		نحاسی را ز اکسیری ایازی را ز محمودی
روید ای عاشقان حق به اقبال ابد ملحق		روان باشید همچون مه به سوی برج مسعودی
به برج عاشقان شه میان صادقان ره		که از سردان و مردودان شود جوینده مردودی
بپر ای دل به پنهانی به پر و بال روحانی		گرت طالب نبودی شه چنین پرهات نگشودی
در احسان سابق است آن شه به وعده صادق است آن شه		اگر نه خالق است آن شه تو را از خلق نربودی
برون از نور و دود است او که افروزید این آتش		از این آتش خرد نوری از این آذر هوا دودی
دلا اندر چه وسواسی که دود از نور نشناسی		بسوز از عشق نور او درون نار چون عودی
نه از اولاد نمرودی که بسته آتش و دودی		چو فرزند خلیلی تو مترس از دود نمرودی
در آتش باش جان من یکی چندی چو نرم آهن		که گر آتش نبودی خود رخ آیینه که زدودی
چه آسان می‌شود مشکل به نور پاک اهل دل		چنانک آهن شود مومی ز کف شمع داوودی
ز شمس الدین شناس ای دل چو بر تو حل شود مشکل		تجلی بهر موسی دان به جودی که رسد جودی

اگر گل‌های رخسارش از آن گلشن بخندیدی		بهار جان شدی تازه نهال تن بخندیدی
وگر آن جان جان جان به تن‌ها روی بنمودی		تنم از لطف جان گشتی و جان من بخندیدی
ور آن نور دو صد فردوس گفتی هی قنق گلدم		شدی این خانه فردوسی چو گل مسکن بخندیدی
وگر آن ناطق کلی زبان نطق بگشادی		تن مرده شدی گویا دل الکن بخندیدی
گر آن معشوق معشوقان بدیدستی به مکر و فن		روان‌ها ذوفنون گشتی و هر یک فن بخندیدی
دریدی پرده‌ها از عشق و آشوبی درافتادی		شدندی فاش مستوران گر او معلن بخندیدی
گر آن سلطان خوبی از گریبان سر برآوردی		همه دراعه‌های حسن تا دامن بخندیدی
ور آن ماه دو صد گردون به ناگه خرمنی کردی		طرب چون خوشه‌ها کردی و چون خرمن بخندیدی
ور او یک لطف بنمودی گشادی چشم جان‌ها را		خشونت‌ها گرفتی لطف و هر اخشن بخندیدی
شهنشاه شهنشاهان و قانان چون عطا دادی		به مسکینی شدی او گنج و بر مخزن بخندیدی
از آن می‌های لعل او ز پرده غیب رو دادی		حسن مستک شدی بی‌می و بر احسن بخندیدی
ور آن لعل لبان او گهرها دادی از حکمت		شدی مرمر مثال لعل و بر معدن بخندیدی
ور آن قهار عاشق کش به مهر آمیزشی کردی		که خارا بدادی شیر و تا آهن بخندیدی
وگر زالی از آن رستم بیابیدی نظر یک دم		به حق بر رستم دستان صف اشکن بخندیدی
در آن روزی که آن شیر وغا مردی کند پیدا		نه بر شیران مست آن روز مرد و زن بخندیدی
پیاپی ساقی دولت روان کردی می خلت		که تا ساغر شدی سرمست وز می دن بخندیدی
هر آن جانی که دست شمس تبریزی ببوسیدی		حیاتش جاودان گشتی و بر مردن بخندیدی
بدیدی زود امن او ز مردی جنگ می‌جستی		کراهت داشتی بر امن و بر مؤمن بخندیدی

نکو بنگر به روی من نه آنم من که هر باری		ببین دریای شیرینی ببین موج گهر باری
کی بگریزد ز دست حق کی پرهیزد ز شست حق		قیامت کو که تا بیند به نقد این شور و شر باری
یکی دستش چو قبض آمد یکی دستش چو بسط آمد		نداری زین دو بیرون شو گه باش و سفر باری
چو عیسی گر شکر خندی شکرخنده ببین از وی		چو موسی گر کمر بندی بر آن کوه کمر باری
شدی دربان هر دونی به زیر بام گردونی		به کوی یار ما دررو که بینی بام و در باری
به شاخ گل همی‌گفتم چه می‌رقصی در این گلخن		درآ در باغ جان بنگر شکوفه و شاخ تر باری
عطارد را همی‌گفتم به فضل و فن شدی غره		قلم بشکن بیا بشنو پیام نیشکر باری
به گوش زهره می‌گفتم که گوشت گرم شد از می		سر اندر بزم سلطان کن ببین سودای سر باری
چو سوسن صد زبان داری زبان درکش از این زاری		ز غنچه بسته لب بشنو ز خاموشان خبر باری

بنامیزد نگویم من که تو آنی که هر باری		زهی صورت بدان صورت نمی‌مانی که هر باری
بسوزد دل اگر گویم همان دلدار پیشینی		بسوزد جان اگر گویم همان جانی که هر باری
فلک هم خرقه ازرق بدرد زود تا دامن		اگر تو آستین زان سان برافشانی که هر باری
زهی خلوت زهی شاهی مسلم گشت آگاهی		اگر زان سان من و ما را برون رانی که هر باری
بنال ای بلبل بیخود که سوز دیگر آوردی		بدان دم نامه گل را نمی‌خوانی که هر باری

مروت نیست در سرها که اندازند دستاری		کجا گیرد نظام ای جان به صرفه خشک بازاری
رها کن گرگ خونی را که رو نارد بدان صیدی		رها کن صرفه جویی را که برناید بدین کاری
چه باشد زر چه باشد جان چه باشد گوهر و مرجان		چو نبود خرج سودایی فدای خوبی یاری
ز بخل ار طوق زر دارم مرا غلی بود غلی		وگر خلخال زر دارم مرا خاری بود خاری
برو ای شاخ بی‌میوه تهی می‌گرد چون چرخی		شدستی پاسبان زر هلا می‌پیچ چون ماری
تو زر سرخ می‌گویش که او زرد است و رنجوری		تو خواجه شهر می‌خوانش که او را نیست شلواری
چرا از بهر همدردان نبازم سیم چون مردان		چرا چون شربت شافی نباشم نوش بیماری
نتانم بد کم از چنگی حریف هر دل تنگی		غذای گوش‌ها گشته به هر زخمی و هر تاری
نتانم بد کم از باده ز ینبوع طرب زاده		صلای عیش می‌گوید به هر مخمور و خماری
کرم آموز تو یارا ز سنگ مرمر و خارا		که می‌جوشد ز هر عرقش عطابخشی و ایثاری
چگونه میر و سرهنگی که ننگ صخره و سنگی		چگونه شیر حق باشد اسیر نفس سگساری
خمش کردم که رب دین نهان‌ها را کند تعیین		نماید شاخ زشتش را وگر چه هست ستاری

ایا نزدیک جان و دل چنین دوری روا داری		به جانی کز وصالت زاد مهجوری روا داری
گرفتم دانه تلخم نشاید کشت و خوردن را		تو با آن لطف شیرین کار این شوری روا داری
تو آن نوری که دوزخ را به آب خود بمیرانی		مرا در دل چنین سوزی و محروری روا داری
اگر در جنت وصلت چو آدم گندمی خوردم		مرا بی‌حله وصلت بدین عوری روا داری
مرا در معرکه هجران میان خون و زخم جان		مثال لشکر خوارزم با غوری روا داری
مرا گفتی تو مغفوری قبول قبله نوری		چنین تعذیب بعد از عفو و مغفوری روا داری
مها چشمی که او روزی بدید آن چشم پرنورت		به زخم چشم بدخواهان در او کوری روا داری
جهان عشق را اکنون سلیمان بن داوودی		معاذالله که آزار یکی موری روا داری
تو آن شمسی که نور تو محیط نورها گشته‌ست		سوی تبریز واگردی و مستوری روا داری

دلم همچون قلم آمد در انگشتان دلداری		که امشب می‌نویسد زی نویسد باز فردا ری
قلم را هم تراشد او رقاع و نسخ و غیر آن		قلم گوید که تسلیمم تو دانی من کیم باری
گهی رویش سیه دارد گهی در موی خود مالد		گه او را سرنگون دارد گهی سازد بدو کاری
به یک رقعه جهانی را قلم بکشد کند بی‌سر		به یک رقعه قرانی را رهاند از بلا آری
کر و فر قلم باشد به قدر حرمت کاتب		اگر در دست سلطانی اگر در کف سالاری
سرش را می‌شکافد او برای آنچ او داند		که جالینوس به داند صلاح حال بیماری
نیارد آن قلم گفتن به عقل خویش تحسینی		نداند آن قلم کردن به طبع خویش انکاری
اگر او را قلم خوانم و اگر او را علم خوانم		در او هوش است و بی‌هوشی زهی بی‌هوش هشیاری
نگنجد در خرد وصفش که او را جمع ضدین است		چه بی‌ترکیب ترکیبی عجب مجبور مختاری

چو سرمست منی ای جان ز درد سر چه غم داری		چو آهوی منی ای جان ز شیر نر چه غم داری
چو مه روی تو من باشم ز سال و مه چه اندیشی		چو شور و شوق من هستت ز شور و شر چه غم داری
چو کان نیشکر گشتی ترش رو از چه می‌باشی		براق عشق رامت شد ز مرگ خر چه غم داری
چو من با تو چنین گرمم چه آه سرد می‌آری		چو بر بام فلک رفتی ز خشک و تر چه غم داری
خوش آوازی من دیدی دواسازی من دیدی		رسن بازی من دیدی از این چنبر چه غم داری
بر این صورت چه می‌چفسی ز بی‌معنی چه می‌ترسی		چو گوهر در بغل داری ز بی‌گوهر چه غم داری
ایا یوسف ز دست تو کی بگریزد ز شست تو		همه مصرند مست تو ز کور و کر چه غم داری
چو با دل یار غاری تو چراغ چار یاری تو		فقیر ذوالفقاری تو از آن خنجر چه غم داری
گرفتی باغ و برها را همی‌خور آن شکرها را		اگر بستند درها را ز بند در چه غم داری
چو مد و جر خود دیدی چو بال و پر خود دیدی		چو کر و فر خود دیدی ز هر بی‌فر چه غم داری
ایا ای جان جان جان پناه جان مهمانان		ایا سلطان سلطانان تو از سنجر چه غم داری
خمش کن همچو ماهی تو در آن دریای خوش دررو		چو اندر قعر دریایی تو از آذر چه غم داری

کی افسون خواند در گوشت که ابرو پرگره داری		نگفتم با کسی منشین که باشد از طرب عاری
یکی پرزهر افسونی فروخواند به گوش تو		ز صحن سینه پرغم دهد پیغام بیماری
چو دیدی آن ترش رو را مخلل کرده ابرو را		از او بگریز و بشناسش چرا موقوف گفتاری
چه حاجت آب دریا را چشش چون رنگ او دیدی		که پرزهرت کند آبش اگر چه نوش منقاری
لطیفان و ظریفانی که بودستند در عالم		رمیده و بدگمان بودند همچون کبک کهساری
گر استفراغ می‌خواهی از آن طزغوی گندیده		مفرح بدهمت لیکن مکن دیگر وحل خواری
الا یا صاحب الدار ادر کأسا من النار		فدفینی و صفینی و صفو عینک الجاری
فطفینا و عزینا فان عدنا فجازینا		فانا مسنا ضر فلا ترضی باضراری
ادر کأسا عهدناه فانا ما جحدناه		فعندی منه آثار و انی مدرک ثاری
ادر کأسا باجفانی فدا روحی و ریحانی		و انت المحشر الثانی فاحیینا بمدرار
فاوقد لی مصابیحی و ناولنی مفاتیحی		و غیرنی و سیرنی بجود کفک الساری
چو نامت پارسی گویم کند تازی مرا لابه		چو تازی وصف تو گویم برآرد پارسی زاری
بگه امروز زنجیری دگر در گردنم کردی		زهی طوق و زهی منصب که هست آن سلسله داری
چو زنجیری نهی بر سگ شود شاه همه شیران		چو زنگی را دهی رنگی شود رومی و روم آری
الا یا صاحب الکاس و یا من قلبه قاسی		اتبلینی بافلاسی و تعلینی باکثاری
لسان العرب و الترک هما فی کاسک المر		فناول قهوه تغنی من اعساری و ایساری
مگر شاه عرب را من بدیدم دوش خواب اندر		چه جای خواب می‌بینم جمالش را به بیداری

برآ بر بام ای عارف بکن هر نیم شب زاری		کبوترهای دل‌ها را تویی شاهین اشکاری
بود جان‌های پابسته شوند از بند تن رسته		بود دل‌های افسرده ز حر تو شود جاری
بسی اشکوفه و دل‌ها که بنهادند در گل‌ها		همی‌پایند یاران را به دعوتشان بکن یاری
به کوری دی و بهمن بهاری کن بر این گلشن		درآور باغ مزمن را به پرواز و به طیاری
ز بالا الصلایی زن که خندان است این گلشن		بخندان خار محزون را که تو ساقی اقطاری
دلی دارم پر از آتش بزن بر وی تو آبی خوش		نه ز آب چشمه جیحون از آن آبی که تو داری
به خاک پای تو امشب مبند از پرسش من لب		بیا ای خوب خوش مذهب بکن با روح سیاری
چو امشب خواب من بستی مبند آخر ره مستی		که سلطان قوی دستی و هش بخشی و هشیاری
چرا بستی تو خواب من برای نیکویی کردن		ازیرا گنج پنهانی و اندر قصد اظهاری
زهی بی‌خوابی شیرین بهیتر از گل و نسرین		فزون از شهد و از شکر به شیرینی خوش خواری
به جان پاکت ای ساقی که امشب ترک کن عاقی		که جان از سوز مشتاقی ندارد هیچ صباری
بیا تا روز بر روزن بگردیم ای حریف من		ازیرا مرد خواب افکن درآمد شب به کراری
بر این گردش حسد آرد دوار چرخ گردونی		که این مغز است و آن قشر است و این نور است و آن ناری
چه کوتاه است پیش من شب و روز اندر این مستی		ز روز و شب رهیدم من بدین مستی و خماری
حریف من شو ای سلطان به رغم دیده شیطان		که تا بینی رخ خوبان سر آن شاهدان خاری
مرا امشب شهنشاهی لطیف و خوب و دلخواهی		برآورده‌ست از چاهی رهانیده ز بیماری
به گرد بام می‌گردم که جام حارسان خوردم		تو هم می‌گرد گرد من گرت عزم است میخواری
چو با مستان او گردی اگر مسی تو زر گردی		وگر پایی تو سر گردی وگر گنگی شوی قاری
در این دل موج‌ها دارم سر غواص می‌خارم		ولی کو دامن فهمی سزاوار گهرباری
دهان بستم خمش کردم اگر چه پرغم و دردم		خدایا صبرم افزون کن در این آتش به ستاری

مها یک دم رعیت شو مرا شه دان و سالاری		اگر مه را جفا گویم بجنبان سر بگو آری
مرا بر تخت خود بنشان دوزانو پیش من بنشین		مرا سلطان کن و می‌دو به پیشم چون سلحداری
شها شیری تو من روبه تو من شو یک زمان من تو		چو روبه شیرگیر آید جهان گوید خوش اشکاری
چنان نادر خداوندی ز نادر خسروی آید		که بخشد تاج و تخت خود مگر چون تو کلهداری
ز بس احسان که فرمودی چنانم آرزو آمد		که موسی چون سخن بشنود در می‌خواست دیداری
یکی کف خاک بستان شد یکی کف خاک بستانبان		که زنده می‌شود زین لطف هر خاکی و مرداری
تو خود بی‌تخت سلطانی و بی‌خاتم سلیمانی		تو ماهی وین فلک پیشت یکی طشت نگوساری
کی باشد عقل کل پیشت یکی طفلی نوآموزی		چه دارد با کمال تو به جز ریشی و دستاری
گلیم موسی و هارون به از مال و زر قارون		چرا شاید که بفروشی تو دیداری به دیناری
مرا باری بحمدالله چه قرص مه چه برگ که		ز مستی خود نمی‌دانم یکی جو را ز قنطاری
سر عالم نمی‌دارم بیار آن جام خمارم		ز هست خویش بیزارم چه باشد هست من باری
سگ کهفی که مجنون شد ز شیر شرزه افزون شد		خمش کردم که سرمستم نباید بسکلد تاری
بهل ای دل چو بینایی سخن گویی و رعنایی		هلا بگذار تا یابی از این اطلس کلهواری

هر آن بیمار مسکین را که از حد رفت بیماری		نماند مر ورا ناله نباشد مر ورا زاری
نباشد خامشی او را از آن کان درد ساکن شد		چو طاقت طاق شد او را خموش است او ز ناچاری
زمان رقت و رحمت بنالید از برای او		شما یاران دلدارید گرییدش ز دلداری
ازیرا ناله یاران بود تسکین بیماران		نگنجد در چنین حالت به جز ناله شما یاری
بود کاین ناله‌ها درهم شود آن درد را مرهم		درآرد آن پری رو را ز رحمت در کم آزاری
به ناگاهان فرود آید بگوید هی قنق گلدم		شود خرگاه مسکینان طربگاه شکرباری
خمار هجر برخیزد امیر بزم بنشیند		قدح گردان کند در حین به قانون‌های خماری
همه اجزای عشاقان شود رقصان سوی کیوان		هوا را زیر پا آرد شکافد کره ناری
به سوی آسمان جان خرامان گشته آن مستان		همه ره جوی از باده مثال دجله‌ها جاری
زهی کوچ و زهی رحلت زهی بخت و زهی دولت		من این را بی‌خبر گفتم حریفا تو خبر داری
زره کاسد شود آن جا سلح بی‌قیمتی گردد		سیاست‌های شاه ما چو درهم سوخت غداری
چو خوف از خوف او گم شد خجل شد امن از امنش		به پیش شمع علم او فضیحت گشته طراری
فضیحت شد کژی لیکن به زودی دامن لطفش		بر او هم رحمتی کرد و بپوشیدش به ستاری
که تا الطاف مخدومی شمس الحق تبریزی		ببیند دیده دشمن نماند کفر و انکاری
همه اضداد از لطفش بپوشد خلعتی دیگر		ز خجلت جمله محو آمد چو گیرد لطف بسیاری
دگربار از میان محو عجب نومستیی یابند		برویند از میان نفی چون کز خار گلزاری
پس آنگه دیده بگشایند جمال عشق را بینند		همه حکم و همه علم و همه حلم است و غفاری

مثال باز رنجورم زمین بر من ز بیماری		نه با اهل زمین جنسم نه امکان است طیاری
چو دست شاه یاد آید فتد آتش به جان من		نه پر دارم که بگریزم نه بالم می‌کند یاری
الا ای باز مسکین تو میان جغدها چونی		نفاقی کردیی گر عشق رو بستی به ستاری
ولیکن عشق کی پنهان شود با شعله سینه		خصوصا از دو دیده سیل همچون چشمه جاری
بس استت عزت و دوران ز ذوق عشق پرلذت		کجا پیدا شود با عشق یا تلخی و یا خواری
اگر چه تو نداری هیچ مانند الف عشقت		به صدر حرف‌ها دارد چرا زان رو که آن داری
حلاوت‌های جاویدان درون جان عشاق است		ز بهر چشم زخم است این نفیر و این همه زاری
تن عاشق چو رنجوران فتاده زار بر خاکی		نیابد گرد ایشان را به معنی مه به سیاری
مغفل وار پنداری تو عاشق را ولیکن او		به هر دم پرده می‌سوزد ز آتش‌های هشیاری
لباس خویش می‌درد قبای جسم می‌سوزد		که تا وقت کنار دوست باشد از همه عاری
به غیر دوست هر چش هست طراران همی‌دزدند		به معنی کرده او زین فعل بر طرار طراری
که تا خلوت کند ز ایشان کند مشغول ایشان را		بگیرد خانه تجرید و خلوت را به عیاری
ندانی سر این را تو که علم و عقل تو پرده است		برون غار و تو شادان که خود در عین آن غاری
بدرد زهره جانت اگر ناگاه بینی تو		که از اصحاب کهف دل چگونه دور و اغیاری
ز یک حرفی ز رمز دل نبردی بوی اندر عمر		اگر چه حافظ اهلی و استادی تو ای قاری
چه دورت داشتند ایشان که قطب کارها گشتی		و از این اشغال بی‌کاران نداری تاب بی‌کاری
تو را دم دم همی‌آرند کاری نو به هر لحظه		که تا نبود فراغت هیچ بر قانون مکاری
گهی سودای استادی گهی شهوت درافتادی		گهی پشت سپه باشی گهی دربند سالاری
دمار و ویل بر جانت اگر مخدوم شمس الدین		ز تبریزت نفرماید زکات جان خود یاری

مگر دانید با دلبر به حق صحبت و یاری		هر آنچ دوش می‌گفتم ز بی‌خویشی و بیماری
وگر ناگه قضاء الله از این‌ها بشنود آن مه		خود او داند که سودایی چه گوید در شب تاری
چو نبود عقل در خانه پریشان باشد افسانه		گهی زیر و گهی بالا گهی جنگ و گهی زاری
اگر شور مرا یزدان کند توزیع بر عالم		نبینی هیچ یک عاقل شوند از عقل‌ها عاری
مگر ای عقل تو بر من همه وسواس می‌ریزی		مگر ای ابر تو بر من شراب شور می‌باری
مسلمانان مسلمانان شما دل‌ها نگهدارید		مگردا کس به گرد من نه نظاره نه دلداری

حجاب از چشم بگشایی که سبحان الذی اسری		جمال خویش بنمایی که سبحان الذی اسری
شراب عشق می‌جوشی از آن سوتر ز بی‌هوشی		هزاران عقل بربایی که سبحان الذی اسری
نهی بر فرق جان تاجی بری دل را به معراجی		ز دو کونش برافزایی که سبحان الذی اسری
بپرد دل بیابان‌ها شود پیش از همه جان‌ها		به ناگاهش تو پیش آیی که سبحان الذی اسری
هر آن کس را که برداری به اجلالش فرود آری		در آن بستان بی‌جایی که سبحان الذی اسری
دلم هر لحظه می‌پرد لباس صبر می‌درد		از آن شادی که با مایی که سبحان الذی اسری
ز هر شش سوی بگریزم در آن حضرت درآویزم		که بس دلبند و زیبایی که سبحان الذی اسری
حیاتی داد جان‌ها را به رقص آورده دل‌ها را		عدم را کرده سودایی که سبحان الذی اسری
گریزان شو به علیین دلا یعنی صلاح الدین		چو تو بی‌دست و بی‌پایی که سبحان الذی اسری

یکی طوطی مژده آور یکی مرغی خوش آوازی		چه باشد گر به سوی ما کند هر روز پروازی
دراندازد به جان عاقلان بی‌خبر سوزی		بسازد بهر مشتاقان به رسم مطربان سازی
کند هنبازی طوطی صبا را از برای شه		که او را نیست در پاکی و بیناییش هنبازی
بجوشد بار دیگر از جمالش شادی تازه		درآید بار دیگر از وصالش در فلک تازی
به ناگاهان نماید روی آن پشت و پناه من		ببینی عقل ترسان را به پای عشق سربازی
همه عاشق شوندش زار هم بی‌دین و هم بادین		همه صادق شوند او را نماند هیچ طنازی
شود گوش طبیعت هم ز سر غیب‌ها واقف		شود دیده فروبسته ز خاک پای او بازی
شود بازار مه رویان از آن مه رو فروبسته		شود دروازه عشرت از آن می‌روی در بازی
شود شب‌های تاریک فراق آن صنم روشن		بگوید وصل خوش نکته به گوش هجر یک رازی
که رسم و قاعده غم‌ها ز جان خلق بردارند		رسیده عمر ما آخر نهد از عیش آغازی
درون بحر بی‌پایان مرگ و نیستی جان‌ها		بود ایمن چو بر دریا بود مرغاب یا قازی
به غیر ناطقه غیرت نبودت هیچ بدگویی		نبودستت به جز هم مشک زلفین تو غمازی
که از عشقت بسی جان‌ها چو چوب خشک می‌سوزد		ز غیرت گشته با خلقان یکی بدگو و همازی
الا ای آنک یک پرتو از آن رخسار بنمایی		خنک گردد همه دل‌ها نماند حسرت و آزی
الا ای کان ربانی شمس الدین تبریزی		رخ همچون زرم دارد برای وصل تو گازی

چو شیر و انگبین جانا چه باشد گر درآمیزی		عسل از شیر نگریزد تو هم باید که نگریزی
اگر نالایقم جانا شوم لایق به فر تو		وگر ناچیز و معدومم بیابم از تو من چیزی
یکی قطره شود گوهر چو یابد او علف از تو		که قافی شود ذره چو دربندی و بستیزی
همه خاکیم روینده ز آب ذکر و باد دم		گلی که خندد و گرید کز او فکری بینگیزی
گلستانی کنش خندان و فرمانی به دستش ده		که ای گلشن شدی ایمن ز آفت‌های پاییزی
گهی در صورت آبی بیایی جان دهی گل را		گهی در صورت بادی به هر شاخی درآویزی
درختی بیخ او بالا نگونه شاخه‌های او		به عکس آن درختانی که سعدی‌اند و شونیزی
گهی گویی به گوش دل که در دوغ من افتادی		منم جان همه عالم تو چون از جان بپرهیزی
گهی زانوت بربندم چو اشتر تا فروخسپی		گهی زانوت بگشایم که تا از جای برخیزی
منال ای اشتر و خامش به من بنگر به چشم هش		که تمییز نوت بخشم اگر چه کان تمییزی
تویی شمع و منم آتش چو افتم در دماغت خوش		یکی نیمه فروسوزی یکی نیمه فروریزی
به هر سوزی چو پروانه مشو قانع بسوزان سر		به پیش شمع چون لافی این سودای دهلیزی
اگر داری سر مستان کله بگذار و سر بستان		کله دارند و سرها نی کلهداران پالیزی
سر آن‌ها راست که با او درآوردند سر با سر		کم از خاری که زد با گل ز چالاکی و سرتیزی
تو هر چیزی که می‌جویی مجویش جز ز کان او		که از زر هم زری یابند و از ارزیز ارزیزی
خمش کن قصه عمری به روزی کی توان گفتن		کجا آید ز یک خشتک گریبانی و تیریزی

الا ای جان جان جان چو می‌بینی چه می‌پرسی		الا ای کان کان کان چو با مایی چه می‌ترسی
ز لا و لم مسلم شو به هر سو کت کشم می‌رو		به قدوست کشم آخر که خانه زاده قدسی
چه در بحث اصولی تو چه دربند فصولی تو		چه جنس و نوع می‌جویی کز این نوعی و زین جنسی
اگر دامان جان گیری به ترک این و آن گیری		که از جمله مبرایی نه از جنی نه از انسی

بتاب ای ماه بر یارم بگو یارا اغا پوسی		بزن ای باد بر زلفش که ای زیبا اغا پوسی
گر این جایی گر آن جایی وگر آیی وگر نایی		همه قندی و حلوایی زهی حلوا اغا پوسی
ملامت نشنوم هرگز نگردم در طلب عاجز		نباشد عشق بازیچه بیا حقا اغا پوسی
اگر در خاک بنهندم تویی دلدار و دلبندم		وگر بر چرخ آرندم از آن بالا اغا پوسی
اگر بالای که باشم چو رهبان عشق تو جویم		وگر در قعر دریاام در آن دریا اغا پوسی
ز تاب روی تو ماها ز احسان‌های تو شاها		شده زندان مرا صحرا در آن صحرا اغا پوسی
چو مست دیدن اویم دو دست از شرم واشویم		بگیرم در رهش گویم که ای مولا اغا پوسی
دلارام خوش روشن ستیزه می‌کند با من		بیار ای اشک و بر وی زن بگو ایلا اغا پوسی
تو را هر جان همی‌جوید که تا پای تو را بوسد		ندارد زهره تا گوید بیا این جا اغا پوسی
وگر از بنده سیرابی بگیری خشم و دیر آیی		بماند بی‌کس و تنها تو را تنها اغا پوسی
بیا ای باغ و ای گلشن بیا ای سرو و ای سوسن		برای کوری دشمن بگو ما را اغا پوسی
بیا پهلوی من بنشین به رسم و عادت پیشین		بجنبان آن لب شیرین که مولانا اغا پوسی
منم نادان تویی دانا تو باقی را بگو جانا		به گویایی افیغومی به ناگویا اغا پوسی

بیا ای شاه خودکامه نشین بر تخت خودکامی		بیا بر قلب رندان زن که صاحب قرن ایامی
برآور دودها از دل به جز در خون مکن منزل		فلک را از فلک بگسل که جان آتش اندامی
در آن دریا که خون است آن ز خشک و تر برون است آن		بیا بنما که چون است آن که حوت موج آشامی
اشارت کن بدان سرده که رندانند اندر ده		سبک رطل گران درده که تو ساقی آن جامی
قدح در کار شیران کن ز زرشان چشم سیران کن		به جامی عقل ویران کن که عقل آن جا بود خامی
بسوز از حسن ای خاقان تو نام و ننگ مشتاقان		که سرد آید ز عشاقان حذر کردن ز بدنامی
بدیدم عقل کل را من نهاده ذبح بر گردن		بگفتم پیش این پرفن چو اسماعیل چون رامی
بگفت از عشق شمس الدین که تبریز است از او چون چین		چو مه رویان نوآیین به گرد مجلس سامی

شنیدم کاشتری گم شد ز کردی در بیابانی		بسی اشتر بجست از هر سوی کرد بیابانی
چو اشتر را ندید از غم بخفت اندر کنار ره		دلش از حسرت اشتر میان صد پریشانی
در آخر چون درآمد شب بجست از خواب و دل پرغم		برآمد گوی مه تابان ز روی چرخ چوگانی
به نور مه بدید اشتر میان راه استاده		ز شادی آمدش گریه به سان ابر نیسانی
رخ اندر ماه روشن کرد و گفتا چون دهم شرحت		که هم خوبی و نیکویی و هم زیبا و تابانی
خداوندا در این منزل برافروز از کرم نوری		که تا گم کرده خود را بیابد عقل انسانی
شب قدر است در جانب چرا قدرش نمی‌دانی		تو را می‌شورد او هر دم چرا او را نشورانی
تو را دیوانه کرده‌ست او قرار جانت برده‌ست او		غم جان تو خورده‌ست او چرا در جانش ننشانی
چو او آب است و تو جویی چرا خود را نمی‌جویی		چو او مشک است و تو بویی چرا خود را نیفشانی

مگر مستی نمی‌دانی که چون زنجیر جنبانی		ز مجنونان زندانی جهانی را بشورانی
مگر نشنیده‌ای دستان ز بی‌خویشان و سرمستان		وگر نشنیده‌ای بستان به جان تو که بستانی
تو دانی من نمی‌دانم که چیست این بانگ از جانم		وزین آواز حیرانم زهی پرذوق حیرانی
صلا مستان و بی‌خویشان صلا ای عیش اندیشان		صلا ای آنک می‌دانی که تو خود عین ایشانی

سحرگه گفتم آن مه را که ای من جسم و تو جانی		بدین حالم که می‌بینی وزان نالم که می‌دانی
ورای کفر و ایمانی و مرکب تند می‌رانی		چه بس بی‌باک سلطانی همین می‌کن که تو آنی
یکی بازآ به ما بگذر به بیشه جان‌ها بنگر		درختان بین ز خون تر به شکل شاخ مرجانی
شنودی تو که یک خامی ز مردان می‌برد نامی		نمی‌ترسد که خودکامی نهد داغش به پیشانی
مشو تو منکر پاکان بترس از زخم بی‌باکان		که صبر جان غمناکان تو را فانی کند فانی
تو باخویشی به بی‌خویشان مپیچ ای خصم درویشان		مزن تو پنجه با ایشان به دستانی که نتوانی
که شمس الدین تبریزی به جان بخشی و خون ریزی		ز آتش برکند تیزی به قدرت‌های ربانی

شدم از دست یک باره ز دست عشق تا دانی		در این مستی اگر جرمی کنم تا رو نگردانی
زهی پیدای ناپیدا پناه امشب و فردا		زهی جانم ز تو شیدا زهی حال پریشانی
ز زلف جعد چون سلسل بشد این حال من مشکل		میان موج خون دل مرا تا چند بنشانی
چو آرم پیش تو زاری بهانه نو برون آری		زهی شنگی و طراری زهی شوخی و پیشانی
زبان داری تو چون سوسن نمایی آب را روغن		چرا بیگانه ای با من چو تو از عین خویشانی
زهی مجلس زهی ساقی زهی مستان زهی باده		زهی عشاق دل داده زهی معشوق روحانی
شراب عشق تو آنگه جهان حسن بر جاگه		جمال روی تو آنگه کند جان کسی جانی
بکرده روح را حق بین خداوندی شمس الدین		ز تبریز نکوآیین به قدرت‌های ربانی

تو استظهار آن داری که رو از ما بگردانی		ولی چون کعبه برپرد کجا ماند مسلمانی
تو سلطانی و جانداری تو هم آنی و آن داری		مشوران مرغ جان‌ها را که ایشان را سلیمانی
فلک ایمن ز هر غوغا زمین پرغارت و یغما		ولیکن از فلک دارد زمین جمع و پریشانی
زمین مانند تن آمد فلک چون عقل و جان آمد		تن ار فربه وگر لاغر ز جان باشد همی‌دانی
چو تن را عقل بگذارد پریشانی کند این تن		بگوید تن که معذورم تو رفتی که نگهبانی
عنایت‌های تو جان را چو عقل عقل ما آمد		چو تو از عقل برگردی چه دارد عقل عقلانی
شود یوسف یکی گرگی شود موسی چو فرعونی		چو بیرون شد رکاب تو سرآخر گشت پالانی
چو ما دستیم و تو کانی بیاور هر چه می‌آری		چو ما خاکیم و تو آبی برویان هر چه رویانی
تو جویایی و ناجویا چو مغناطیس ای مولا		تو گویایی و ناگویا چو اسطرلاب و میزانی

چو دید آن طره کافر مسلمان شد مسلمانی		صلا ای کهنه اسلامان به مهمانی به مهمانی
دل ایمان ز تو شادان زهی استاد استادان		تو خود اسلام اسلامی تو خود ایمان ایمانی
بصیرت را بصیرت تو حقیقت را حقیقت تو		تو نور نور اسراری تو روح روح را جانی
اگر امداد لطف تو نباشد در جهان تابان		درافتد سقف این گردون بیارد رو به ویرانی
چو بردابرد جاه تو ورای هر دو کون آمد		زهی سرگشتگی جان‌ها زهی تشکیک و حیرانی
همی‌جویم به دو عالم مثالی تا تو را گویم		نمی‌یابم خداوندا نمی‌گویی که را مانی
ز درمان‌ها بری گشتم نخواهم درد را درمان		بمیرم در وفای تو که تو درمان درمانی
الا ای جان خون ریزم همی‌پر سوی تبریزم		همی‌گو نام شمس الدین اگر جایی تو درمانی
صفاتت ای مه روشن عجایب خاصیت دارد		که او مر ابر گریان را دراندازد به خندانی
ایا دولت چو بگریزی و زین بی‌دل بپرهیزی		ز لطف شاه پابرجا به دست آیی به آسانی

یکی دودی پدید آمد سحرگاهی به هامونی		دل عشاق چون آتش تن عشاق کانونی
بیا بخرام و دامن کش در آن دود و در آن آتش		که می‌سوزد در آن جا خوش به هر اطراف ذاالنونی
چو شمعی برفروزی تو ایا اقبال و روزی تو		چو چونی را بسوزی تو درآید جان بی‌چونی
نیاید جز ز مه رویی طواف برج‌ها کردن		که مادون را رها کردن نباشد کار هر دونی
برو تو دست اندازان به سوی شاه چون باران		ببینی بحر را تازان در آن بحر پر از خونی
چه لاله است و گل و ریحان از آن خون رسته در بستان		ببینی و بشوید جان دو دست خود به صابونی
چو دررفتی در آن مخزن منزه از در و روزن		چو عیسی سوزنت گردد حجب چون گنج قارونی
ببینی شاه قدوسی بیابی بی‌دهن بوسی		ز سر خضر چون موسی شوی در فقر هارونی
چو آبی ساکن و خفته و چون موجی برآشفته		به بحر کم زنان رفته شده اندر کم افزونی
چو اندر شه نظر کردی ز مستی آن چنان گردی		که گویی تو مگر خوردی هزاران رطل افیونی
چو دیدی شمس تبریزی ز جان کردی شکرریزی		در آن دم هر دو جا باشی درون مصر و بیرونی

دلی یا دیده عقلی تو یا نور خدابینی		چراغ افروز عشاقی تو یا خورشیدآیینی
چو نامت بشنود دل‌ها نگنجد در منازل‌ها		شود حل جمله مشکل‌ها به نور لم یزل بینی
بگفتم آفتابا تو مرا همراه کن با تو		که جمله دردها را تو شفا گشتی و تسکینی
بگفتا جان ربایم من قدم بر عرش سایم من		به آب و گل کم آیم من مگر در وقت و هر حینی
چو تو از خویش آگاهی ندانی کرد همراهی		که آن معراج اللهی نیابد جز که مسکینی
تو مسکینی در این ظاهر درونت نفس بس قاهر		یکی سالوسک کافر که رهزن گشت و ره شینی
مکن پوشیده از پیری چنین مو در چنین شیری		یکی پیری که علم غیب زیر او است بالینی
طبیب عاشقان است او جهان را همچو جان است او		گداز آهنان است او به آهن داده تلبینی
کند در حال گل را زر دهد در حال تن را سر		از او انوار دین یابد روان و جان بی‌دینی
در آن دهلیز و ایوانش بیا بنگر تو برهانش		شده هر مرده از جانش یکی ویسی و رامینی
ز شمس الدین تبریزی دلا این حرف می‌بیزی		به امیدی که بازآید از آن خوش شاه شاهینی

کجا باشد دورویان را میان عاشقان جایی		که با صد رو طمع دارد ز روز عشق فردایی
طمع دارند و نبودشان که شاه جان کند ردشان		ز آهن سازد او سدشان چو ذوالقرنین آسایی
دورویی با چنان رویی پلیدی در چنان جویی		چه گنجد پیش صدیقان نفاقی کارفرمایی
که بیخ بیشه جان را همه رگ‌های شیران را		بداند یک به یک آن را بدیده نورافزایی
بداند عاقبت‌ها را فرستد راتبت‌ها را		ببخشد عافیت‌ها را به هر صدیق و یکتایی
براندازد نقابی را نماید آفتابی را		دهد نوری خدایی را کند او تازه انشایی
اگر این شه دورو باشد نه آتش خلق و خو باشد		برای جست و جو باشد ز فکر نفس کژپایی
دورویی او است بی‌کینه ازیرا او است آیینه		ز عکس تو در آن سینه نماید کین و بدرایی
مزن پهلو به آن نوری که مانی تا ابد کوری		تو با شیران مکن زوری که روباهی به سودایی
که با شیران مری کردن سگان را بشکند گردن		نه مکری ماند و نی فن و نه دورویی نه صدتایی

کجا شد عهد و پیمانی که می‌کردی نمی‌گویی		کسی را کو به جان و دل تو را جوید نمی‌جویی
دل افکاری که روی خود به خون دیده می‌شوید		چرا از وی نمی‌داری دو دست خود نمی‌شویی
مثال تیر مژگانت شدم من راست یک سانت		چرا ای چشم بخت من تو با من کژ چو ابرویی
چه با لذت جفاکاری که می‌بکشی بدین زاری		پس آنگه عاشق کشته تو را گوید چو خوش خویی
ز شیران جمله آهویان گریزان دیدم و پویان		دلا جویای آن شیری خدا داند چه آهویی
دلا گر چه نزاری تو مقیم کوی یاری تو		مرا بس شد ز جان و تن تو را مژده کز آن کویی
به پیش شاه خوش می‌دو گهی بالا و گه در گو		از او ضربت ز تو خدمت که او چوگان و تو گویی
دلا جستیم سرتاسر ندیدم در تو جز دلبر		مخوان ای دل مرا کافر اگر گویم که تو اویی
غلام بیخودی ز آنم که اندر بیخودی آنم		چو بازآیم به سوی خود من این سویم تو آن سویی
خمش کن کز ملامت او بدان ماند که می‌گوید		زبان تو نمی‌دانم که من ترکم تو هندویی

اگر بی‌من خوشی یارا به صد دامم چه می‌بندی		وگر ما را همی‌خواهی چرا تندی نمی‌خندی
کسی کو در شکرخانه شکر نوشد به پیمانه		بدین سرکای نه ساله نداند کرد خرسندی
بخند ای دوست چون گلشن مبادا خاطر دشمن		کند شادی و پندارد که دل زین بنده برکندی
چو رشک ماه و گل گشتی چو در دل‌ها طمع کشتی		نباشد لایق از حسنت که برگردی ز پیوندی
خوشا آن حالت مستی که با ما عهد می‌بستی		مرا مستانه می‌گفتی که ما را خویش و فرزندی
پیاپی باده می‌دادی به صد لطف و به صد شادی		که گیر این جام بی‌خویشی که باخویشی و هشمندی
سلام علیک ای خواجه بهانه چیست این ساعت		نه دریایی و دریادل نه ساقی و خداوندی
نه یاقوتی نه مرجانی نه آرام دل و جانی		نه بستان و گلستانی نه کان شکر و قندی
خمش باشم بدان شرطی که بدهی می خموشانه		من از گولی دهم پندت نه ز آنک قابل پندی

چرا چون ای حیات جان در این عالم وطن داری		نباشد خاک ره ناطق ندارد سنگ هشیاری
چرا زهری دهد تلخی چرا خاری کند تیزی		چرا خشمی کند تندی چرا باشد شبی تاری
در آن گلزار روی او عجب می‌ماندم روزی		که خاری اندر این عالم کند در عهد او خاری
مگر حضرت نقابی بست از غیرت بر آن چهره		که تا غیری نبیند آن برون ناید ز اغیاری
مگر خود دیده عالم غلیظ و درد و قلب آمد		نمی‌تاند که دریابد ز لطف آن چهره ناری
دو چشم زشت رویان را لباس زشت می‌باید		و کی شاید که درپوشد لباس زشت آن عاری
که از عریانی لطفش لباس لطف شرمنده		که از شرم صفای او عرق‌ها می‌شود جاری
و او با این همه جسمی فروبرید و درپوشید		برون زد لطف از چشمش ز هر سو شد به دیداری
فروپوشید لطف او نهانی کرده چشمش را		که تا شد دیده‌ها محروم و کند از سیر و سیاری
ولیک آن نور ناپیدا همی‌فرمایدت هر دم		شراب می که بفزاید ز بی‌هوشیت هشیاری
که خوبان به غایت را فراغت باشد از شیوه		ولیکن عشقشان دارد هزاران مکر و عیاری
چنانک از شهوتی تو خوش به جسم و جان شهوانی		نباشی زان طرب غافل اگر تو جان جان داری
درون خود طلب آن را نه پیش و پس نه بر گردون		نمی‌بینی که اندر خواب تو در باغ و گلزاری
کدامین سوی می‌دانی کدامین سوی می‌بینی		تو آن باغی که می‌بینی به خواب اندر به بیداری
چو دیده جان گشادی تو بدیدی ملک روحانی		از آن جا طفل ره باشی چو رو زین سو به شه آری
کدامین شه نیارم گفت رمزی از صفات او		ولیکن از مثالی تو بدانی گر خرد داری
خردهایی نمی‌خواهم که از دونی و طماعی		سر و سرور نمی‌جوید همی‌جوید کلهداری
که بگذار و سر می‌جو کز آن سر سر به دست آید		به سر بنشین به بزم سر ببین زان سر تو خماری
ز جامی کز صفای آن نماید غیب‌ها یک یک		چه مه رویان نماید غیب اندر حجب و عماری
به روی هر مهی بینی تو داغی بس ظریف و کش		نشان بندگی شه که فرد است او به دلداری
به نزد حسن انس و جن مخدومی شمس الدین		زهی تبریز دریاوش که بر هر ابر در باری

زهی چشم مرا حاصل شده آیین خون ریزی		ز هجران خداوندی شمس الدین تبریزی
ایا خورشید رخشنده متاب از امر او سر را		که تاریک ابد گردی اگر با او تو بستیزی
ایا ای ابر گر تو یک نظر از نرگسش یابی		به جای آب آب زندگانی و گهربیزی
اگر آتش شبی در خواب لطف و حلم او دیدی		گلستان‌ها شدی آتش نکردی ذره‌ای تیزی
به هنگامی که هر جانی به جانی جفت می‌گردند		بفرمودند گر جانی به جان او نیامیزی
که جان او چنان صاف و لطیف آمد که جان‌ها را		ز روی شرم و لطف او فریضه گشت پرهیزی
هر آنچ از روح او آید به وهم روح‌ها ناید		که خشتک کی تواند کرد اندر جامه تیریزی
کسی کاندر جهان از بوش انا لا غیر می گفته‌ست		گر از جاهش ببردی بو ز حسرت کرده خون ریزی
بیا ای عقل کل با من که بردابرد او بینی		ورای بحر روحانی بدان شرطی که نگریزی
از آن بحری گذشته‌ست او که دل‌ها دل از او یابند		و جان‌ها جان از او گیرند و هر چیزی از او چیزی
اگر انکار خواهی کرد از عجزی است اندر تو		چه داند قوت حیدر مزاج حیز از حیزی
علی الله خانه کعبه و فی الله بیت معمورا		گهی که بشنوی تبریز از تعظیم برخیزی
ایا ای عقل و تمییزی که لاف دیدنش داری		وآنگه باخودی بالله که بی‌الهام و تمییزی

هر آن چشمی که گریان است در عشق دلارامی		بشارت آیدش روزی ز وصل او به پیغامی
هر آن چشم سپیدی کو سیه کرده‌ست تن جامه		سیاهش شد سپید آخر سپیدش شد سیه فامی
چو گریان بود آن یعقوب کنعان از پی یوسف		بشارت آمدش ناگه از آن خوش روی خوش نامی
مثال نردبان باشد به نالیدن به عشق اندر		چو او بر نردبان کوشد رسد ناگاه بر بامی
حریف عشق پیش آید چو بیند مر تو را بیخود		کبابی از جگر در کف ز خون دل یکی جامی
که آب لطف آن دلبر گرفته قاف تا قاف است		از آن است آتش هجران که تا پخته شود خامی
برای امتحان مرغ جان عاشق وحشی		بلا چون ضربت دامی و زلف یار چون دامی
که تا زین دام و زین ضربت کشاکش یابد این وحشی		نماند ناز و تندی او شود همراز و هم رامی
چنان چون میوه‌های خام از آن پخته شود شیرین		که گاهش تاب خورشید است و گاهش طره شامی
ز رنج عام و لطف خاص حکمت‌ها شود پیدا		که تا صافی شود دردی که تا خاصه شود عامی
گهی از خوف محرومی و هجران ابد سوزی		گهی اندر امید وصل یکتا زفت انعامی
خصوصا درد این مسکین که عالم سوز طوفان است		زهی تلخی و ناکامی که شیرین است از او کامی
به هر گامی اگر صد تیر آید از هوای او		نگردم از هوای او نگردانم یکی گامی
منم در وام عشق شاه تا گردن بحمدالله		مبارک صاحب وامی مبارک کردن وامی
زهی دریای لطف حق زهی خورشید ربانی		به هر صد قرن نبود این چه جای سال و ایامی
ز مخدومی شمس الدین تبریزی بیابد جان		خلاصه نور ایمانی صفای جان اسلامی
چه جای نور اسلام است که نورانی و روحانی		شود واله اگر پیدا شود از دفترش لامی

الا ای نقش روحانی چرا از ما گریزانی		تو خود از خانه آخر ز حال بنده می دانی
به حق اشک گرم من به حق روی زرد من		به پیوندی که با تستم ورای طور انسانی
اگر عالم بود خندان مرا بی‌تو بود زندان		بس است آخر بکن رحمی بر این محروم زندانی
اگر با جمله خویشانم چو تو دوری پریشانم		مبادا ای خدا کس را بدین غایت پریشانی
بر آن پای گریزانت چه بربندم که نگریزی		به جان بی‌وفا مانی چو یار ما گریزانی
ور از نه چرخ برتازی بسوزی هفت دریا را		بدرم چرخ و دریا را به عشق و صبر و پیشانی
وگر چو آفتابی هم روی بر طارم چارم		چو سایه در رکاب تو همی‌آیم به پنهانی

الا ای یوسف مصری از این دریای ظلمانی		روان کن کشتی وصلت برای پیر کنعانی
یکی کشتی که این دریا ز نور او بگیرد چشم		که از شعشاع آن کشتی بگردد بحر نورانی
نه زان نوری که آن باشد به جان چاکران لایق		از آن نوری که آن باشد جمال و فر سلطانی
در آن بحر جلالت‌ها که آن کشتی همی‌گردد		چو باشد عاشق او حق که باشد روح روحانی
چو آن کشتی نماید رخ برآید گرد آن دریا		نماند صعبیی دیگر بگردد جمله آسانی
چه آسانی که از شادی ز عاشق هر سر مویی		در آن دریا به رقص اندرشده غلطان و خندانی
نبیند خنده جان را مگر که دیده جان‌ها		نماید خدها در جسم آب و خاک ارکانی
ز عریانی نشانی‌هاست بر درز لباس او		ز چشم و گوش و فهم و وهم اگر خواهی تو برهانی
تو برهان را چه خواهی کرد که غرق عالم حسی		برو می‌چر چو استوران در این مرعای شهوانی
مگر الطاف مخدومی خداوندی شمس دین		رباید مر تو را چون باد از وسواس شیطانی
کز این جمله اشارت‌ها هم از کشتی هم از دریا		مکن فهمی مگر در حق آن دریای ربانی
چو این را فهم کردی تو سجودی بر سوی تبریز		که تا او را بیابد جان ز رحمت‌های یزدانی

الا ای جان قدس آخر به سوی من نمی‌آیی		هماره جان به تن آید تو سوی تن نمی‌آیی
بدم دامن کشان تا تو ز من دامن کشیدستی		ز اشک خون همی‌ریزم در این دامن نمی‌آیی
زهی بی‌آبی جانم چو نیسانت نمی‌بارد		زهی خرمن که سوی این سیه خرمن نمی‌آیی
چو دورم زان نظر کردن نظاره عالمی گشتم		نظاره من بیا گر تو نظر کردن نمی‌آیی
الا ای دل پری خوانی نگویی آن پری را تو		چرا خوابم ببردی گر به سحر و فن نمی‌آیی
الا ای طوق وصل او که در گردن همی‌زیبی		چو قمری ناله می‌دارم که در گردن نمی‌آیی
دل تو همچو سنگ و من چو آهن ثابت اندر عشق		ایا آهن ربا آخر سوی آهن نمی‌آیی
ز ما و من برست آن کس که تو رویی بدو آری		چرا تو سوی این هجران صد چون من نمی‌آیی
فزایش از کجا باشد بهارا چون نمی‌باری		سکونت از کجا آخر سوی مسکن نمی‌آیی
الا ای نور غایب بین در این دیده نمی‌تابی		الا ای ناطقه کلی بدین الکن نمی‌آیی
چو ارزن خرد گشتستم ز بهر مرغ مژده آور		الا ای مرغ مژده آور بدین ارزن نمی‌آیی
همه جان‌ها شده لرزان در این مکمن گه هجران		برای امن این جان‌ها در این مکمن نمی‌آیی
زبان چون سوسن تازه به مدحت ای خوش آوازه		الا گلزار ربانی بدین سوسن نمی‌آیی
الا ای باده شادان به عشق اندر چو استادان		درونت خنب سرمستی چرا از دن نمی‌آیی
معاش خانه جانم اگر نه از قرص خورشید است		چرا ای خانه بی‌خورشید تو روشن نمی‌آیی
اگر نه طالب اویی به خانه خانه خورشید		چرا چون شکل شب دزدان به هر روزن نمی‌آیی
چو صحرای جمال او برای جان بود مؤمن		چرا در خوف می‌باشی چرامؤمننمی‌آیی
تو بشکن جوز این تن را بکوب این مغز را درهم		چرا اندر چراغ عشق چون روغن نمی‌آیی
تو آب و روغنی کردی به نورت ره کجا باشد		مبر تو آب بی‌روغن که بی‌دشمن نمی‌آیی
چه نقد پاک می‌دانی تو خود را وین نمی‌بینی		که اندر دست خود ماندی و در مخزن نمی‌آیی
ز عشق شمس تبریزی چو موسی گفته‌ام ارنی		ز سوی طور تبریزی چرا چون لن نمی‌آیی

مسلمانان مسلمانان مرا جانی است سودایی		چو طوفان بر سرم بارد از این سودا ز بالایی
مسلمانان مسلمانان به هر روزی یکی شوری		به کوی لولیان افتد از آن لولی سرنایی
مسلمانان مسلمانان ز جان پرسید کای سابق		ورای طور اندیشه حریفان را چه می‌پایی
مسلمانان مسلمانان بشویید از دل من دست		کز این اندیشه دادم دل به دست موج دریایی
مسلمانان مسلمانان خبر آن کارفرما را		که سخت از کار رفتم من مرا کاری بفرمایی
مسلمانان مسلمانان امانت دست من گیرید		که مستم ره نمی‌دانم بدان معشوق زیبایی
مسلمانان مسلمانان به کوی او سپاریدم		بر آن خاکم بخسپانید زان خاک است بینایی
مسلمانان مسلمانان زبان پارسی گویم		که نبود شرط در جمعی شکر خوردن به تنهایی
بیا ای شمس تبریزی که بر دست این سخن بیزی		به غیر تو نمی‌باید تویی آنک همی‌بایی

یکی فرهنگ دیگر نو برآر ای اصل دانایی		ببین تو چاره‌ای از نو که الحق سخت بینایی
بسی دل‌ها چو گوهرها ز نور لعل تو تابان		بسی طوطی که آموزند از قندت شکرخایی
زدی طعنه که دود تو ندارد آتش عاشق		گر آتش نیستش حقی وگر دارد چه فرمایی
برو ای جان دولت جو چه خواهم کرد دولت را		من و عشق و شب تیره نگار و باده پیمایی
بیا ای مونس روزم نگفتم دوش در گوشت		که عشرت در کمی خندد تو کم زن تا بیفزایی
دلا آخر نمی‌گویی کجا شد مکر و دستانت		چو جام از دست جان نوشی از آن بی‌دست و بی‌پایی
به هر شب شمس تبریزی چه گوهرها که می‌بیزی		چه سلطانی چه جان بخشی چه خورشیدی چه دریایی

من پای همی‌کوبم ای جان و جهان دستی		ای جان و جهان برجه از بهر دل مستی
ای مست مکش محشر بازآی ز شور و شر		آن دست بر آن دل نه ای کاش دلی هستی
ترک دل و جان کردم تا بی‌دل و جان گردم		یک دل چه محل دارد صد دلکده بایستی
بنگر به درخت ای جان در رقص و سراندازی		اشکوفه چرا کردی گر باده نخوردستی
آن باد بهاری بین آمیزش و یاری بین		گر نی همه لطفستی با خاک نپیوستی
از یار مکن افغان بی‌جور نیامد عشق		گر نی ره عشق این است او کی دل ما خستی
صد لطف و عطا دارد صد مهر و وفا دارد		گر غیرت بگذارد دل بر دل ما بستی
با جمله جفاکاری پشتی کند و یاری		گر پشتی او نبود پشت همه بشکستی
دامی که در او عنقا بی‌پر شود و بی‌پا		بی‌رحمت او صعوه زین دام کجا خستی
خامش کن و ساکن شو ای باد سخن گر چه		در جنبش باد دل صد مروحه بایستی
شمس الحق تبریزی ماییم و شب وحشت		گر شمس نبودی شب از خویش کجا رستی

گر عشق بزد راهم ور عقل شد از مستی		ای دولت و اقبالم آخر نه توام هستی
رستن ز جهان شک هرگز نبود اندک		خاک کف پای شه کی باشد سردستی
ای طوطی جان پر زن بر خرمن شکر زن		بر عمر موفر زن کز بند قفس رستی
ای جان سوی جانان رو در حلقه مردان رو		در روضه و بستان رو کز هستی خود جستی
در حیرت تو ماندم از گریه و از خنده		با رفعت تو رستم از رفعت و از پستی
ای دل بزن انگشتک بی‌زحمت لی و لک		در دولت پیوسته رفتی و بپیوستی
آن باده فروش تو بس گفت به گوش تو		جان‌ها بپرستندت گر جسم بنپرستی
ای خواجه شنگولی ای فتنه صد لولی		بشتاب چه می مولی آخر دل ما خستی
گر خیر و شرت باشد ور کر و فرت باشد		ور صد هنرت باشد آخر نه در آن شستی
چالاک کسی یارا با آن دل چون خارا		تا ره نزدی ما را از پای بننشستی
درجست در این گفتن بنمودن و بنهفتن		یک پرده برافکندی صد پرده نو بستی

ای دوست ز شهر ما ناگه به سفر رفتی		ما تلخ شدیم و تو در کان شکر رفتی
نوری که بدو پرد جان از قفس قالب		در تو نظری کرد او در نور نظر رفتی
رفتی تو از این پستی در شادی و در مستی		آن سوی زبردستی گر زیر و زبر رفتی
مانند خیالی تو هر دم به یکی صورت		زین شکل برون جستی در شکل دگر رفتی
امروز چو جانستی در صدر جنانستی		از دور قمر رستی بالای قمر رفتی
اکنون ز تن گریان جانا شده‌ای عریان		چون ترک کله کردی وز بند کمر رفتی
از نان شده‌ای فارغ وز منت خبازان		وز آب شدی فارغ کز تف جگر رفتی
نانی دهدت جانان بی‌معده و بی‌دندان		آبی دهدت صافی زان بحر که دررفتی
از جان شریف خود وز حال لطیف خود		بفرست خبر زیرا در عین خبر رفتی
ور ز آنک خبر ندهی دانم که کجاهایی		در دامن دریایی چون در و گهر رفتی
هان ای سخن روشن درتاب در این روزن		کز گوش گذر کردی در عقل و بصر رفتی

آورد طبیب جان یک طبله ره آوردی		گر پیر خرف باشی تو خوب و جوان گردی
تن را بدهد هستی جان را بدهد مستی		از دل ببرد سستی وز رخ ببرد زردی
آن طبله عیسی بد میراث طبیبان شد		تریاق در او یابی گر زهر اجل خوردی
ای طالب آن طبله روی آر بدین قبله		چون روی بدو آری مه روی جهان گردی
حبیب است در او پنهان کان ناید در دندان		نی تری و نی خشکی نی گرمی و نی سردی
زان حب کم از حبه آیی بر آن قبه		کان مسکن عیسی شد و آن حبه بدان خردی
شد محرز و شد محرز از داد تو هر عاجز		لاغر نشود هرگز آن را که تو پروردی
گفتم به طبیب جان امروز هزاران سان		صدق قدمی باشد چون تو قدم افشردی
از جا نبرد چیزی آن را که تو جا دادی		غم نسترد آن دل را کو را ز غم استردی
خامش کن و دم درکش چون تجربه افتادت		ترک گروان برگو تو زان گروان فردی

افتاد دل و جانم در فتنه طراری		سنگینک جنگینک سر بسته چو بیماری
آید سوی بی‌خوابی خواهد ز درش آبی		آب چه که می‌خواهد تا درفکند ناری
گوید که به اجرت ده این خانه مرا چندی		هین تا چه کنی سازم از آتشش انباری
گه گوید این عرصه کاین خانه برآوردی		بوده‌ست از آن من تو دانی و دیواری
دیوار ببر زین جا این عرصه به ما واده		در عرصه جان باشد دیوار تو مرداری
آن دلبر سروین قد در قصد کسی باشد		در کوی همی‌گردد چون مشتغل کاری
ناگه بکند چاهی ناگه بزند راهی		ناگه شنوی آهی از کوچه و بازاری
جان نقش همی‌خواند می‌داند و می‌راند		چون رخت نمی‌ماند در غارت او باری
ای شاه شکرخنده‌ای شادی هر زنده		دل کیست تو را بنده جان کیست گرفتاری
ای ذوق دل از نوشت وی شوق دل از جوشت		پیش آر به من گوشت تا نشنود اغیاری
از باغ تو جان و تن پر کرده ز گل دامن		آموخت خرامیدن با تو به سمن زاری
زان گوش همی‌خارد کاومید چنین دارد		و آن گاه یقین دارد این از کرمت آری
تا از تو شدم دانا چون چنگ شدم جانا		بشنو هله مولانا زاری چنین زاری
تا عشق حمیاخد این مهر همی‌کارد		خامش که دلم دارد بی‌مشغله گفتاری

یک حمله و یک حمله کآمد شب و تاریکی		چستی کن و ترکی کن نی نرمی و تاجیکی
داریم سری کان سر بی‌تن بزید چون مه		گر گردن ما دارد در عشق تو باریکی
شاهیم نه سه روزه لعلیم نه پیروزه		عشقیم نه سردستی مستیم نه از سیکی
من بنده خوبانم هر چند بدم گویند		با زشت نیامیزم هر چند کند نیکی
عشاق بسی دارد من از حسد ایشان		بیگانه همی‌باشم از غایت نزدیکی
روپوش کند او هم با محرم و نامحرم		گویند فلان بنده گوید که عجب کی کی
طفلی است سخن گفتن مردی است خمش کردن		تو رستم چالاکی نی کودک چالیکی

آن زلف مسلسل را گر دام کنی حالی		در عشق جهانی را بدنام کنی حالی
می‌جوش ز سر گیرد خمخانه به رقص آید		گر از شکرقندت در جام کنی حالی
از چشم چو بادامت در مجلس یک رنگی		هر نقل که پیش آید بادام کنی حالی
حاشا ز عطای تو کان نسیه بود ای جان		گر تشنه بود صادق انعام کنی حالی
ای ماه فلک پیما از منزل ما تا تو		صدساله ره ار باشد یک گام کنی حالی
از لطف تو از عقرب صد شیر بجوشیده		و آن کره گردون را هم رام کنی حالی
بر بام فلک صد در بگشاید و بنماید		گر حارس بامت را بر بام کنی حالی
هر خام شود پخته هم خوانده شود تخته		گر صبح رخت جلوه در شام کنی حالی

پنهان به میان ما می‌گردد سلطانی		و اندر حشر موران افتاده سلیمانی
می‌بیند و می‌داند یک یک سر یاران را		امروز در این مجمع شاهنشه سردانی
اسرار بر او ظاهر همچون طبق حلوا		گر مکر کند دزدی ور راست رود جانی
نیک و بد هر کس را از تخته پیشانی		می‌بیند و می‌خواند با تجربه خط خوانی
در مطبخ ما آمد یک بی‌من و بی‌مایی		تا شور دراندازد بر ما ز نمکدانی
امروز سماع ما چون دل سبکی دارد		یا رب تو نگهدارش ز آسیب گران جانی
آن شیشه دلی کو دی بگریخت چو نامردان		امروز همی‌آید پرشرم و پشیمانی
صد سال اگر جایی بگریزد و بستیزد		پرگریه و غم باشد بی‌دولت خندانی
خورشید چه غم دارد ار خشم کند گازر		خاموش که بازآید بلبل به گلستانی

ای شاه مسلمانان وی جان مسلمانی		پنهان شده و افکنده در شهر پریشانی
ای آتش در آتش هم می‌کش و هم می‌کش		سلطان سلاطینی بر کرسی سبحانی
شاهنشه هر شاهی صد اختر و صد ماهی		هر حکم که می‌خواهی می‌کن که همه جانی
گفتی که تو را یارم رخت تو نگهدارم		از شیر عجب باشد بس نادره چوپانی
گر نیست و گر هستم گر عاقل و گر مستم		ور هیچ نمی‌دانم دانم که تو می‌دانی
گر در غم و در رنجم در پوست نمی‌گنجم		کز بهر چو تو عیدی قربانم و قربانی
گه چون شب یغمایی هر مدرکه بربایی		روز از تن همچون شب چون صبح برون رانی
گه جامه بگردانی گویی که رسولم من		یا رب که چه گردد جان چون جامه بگردانی
در رزم تویی فارس بر بام تویی حارس		آن چیست عجب جز تو کو را تو نگهبانی
ای عشق تویی جمله بر کیست تو را حمله		ای عشق عدم‌ها را خواهی که برنجانی
ای عشق تویی تنها گر لطفی و گر قهری		سرنای تو می‌نالد هم تازی و سریانی
گر دیده ببندی تو ور هیچ نخندی تو		فر تو همی‌تابد از تابش پیشانی
پنهان نتوان بردن در خانه چراغی را		ای ماه چه می‌آیی در پرده پنهانی
ای چشم نمی‌بینی این لشکر سلطان را		وی گوش نمی‌نوشی این نوبت سلطانی
گفتم که به چه دهی آن گفتا که به بذل جان		گنجی است به یک حبه در غایت ارزانی
لاحول کجا راند دیوی که تو بگماری		باران نکند ساکن گردی که تو ننشانی
چون سرمه جادویی در دیده کشی دل را		تمییز کجا ماند در دیده انسانی
هر نیست بود هستی در دیده از آن سرمه		هر وهم برد دستی از عقل به آسانی
از خاک درت باید در دیده دل سرمه		تا سوی درت آید جوینده ربانی
تا جزو به کل تازد حبه سوی کان یازد		قطره سوی بحر آید از سیل کهستانی
نی سیل بود این جا نی بحر بود آن جا		خامش که نشد ظاهر هرگز سر روحانی

جانا به غریبستان چندین به چه می‌مانی		بازآ تو از این غربت تا چند پریشانی
صد نامه فرستادم صد راه نشان دادم		یا راه نمی‌دانی یا نامه نمی‌خوانی
گر نامه نمی‌خوانی خود نامه تو را خواند		ور راه نمی‌دانی در پنجهٔ ره-دانی
بازآ که در آن محبس قدر تو نداند کس		با سنگ دلان منشین چون گوهر این کانی
ای از دل و جان رسته دست از دل و جان شسته		از دام جهان جسته بازآ که ز بازانی
هم آبی و هم جویی هم آب همی‌جویی		هم شیر و هم آهویی هم بهتر از ایشانی
چند است ز تو تا جان تو طرفه تری یا جان		آمیخته‌ای با جان یا پرتو جانانی
نور قمری در شب قند و شکری در لب		یا رب چه کسی یا رب اعجوبه ربانی
هر دم ز تو زیب و فر از ما دل و جان و سر		بازار چنین خوشتر خوش بدهی و بستانی
از عشق تو جان بردن وز ما چو شکر مردن		زهر از کف تو خوردن سرچشمه حیوانی

در پرده خاک ای جان عیشی است به پنهانی		و اندر تتق غیبی صد یوسف کنعانی
این صورت تن رفته و آن صورت جا مانده		ای صورت جان باقی وی صورت تن فانی
گر چاشنیی خواهی هر شب بنگر خود را		تن مرده و جان پران در روضه رضوانی
ای عشق که آن داری یا رب چه جهان داری		چندان صفتت کردم والله که دو چندانی
المؤمن حلوی و العاش علوی		با تو چه زبان گویم ای جان که نمی‌دانی
چندان بدوان لنگان کاین پای فروماند		وآنگه رسد از سلطان صد مرکب میدانی
می مرد یکی عاشق می‌گفت یکی او را		در حالت جان کندن چون است که خندانی
گفتا چو بپردازم من جمله دهان گردم		صدمرده همی‌خندم بی‌خنده دندانی
زیرا که یکی نیمم نی بود شکر گشتم		نیم دگرم دارد عزم شکرافشانی
هر کو نمرد خندان تو شمع مخوان او را		بو بیش دهد عنبر در وقت پریشانی
ای شهره نوای تو جان است سزای تو		تو مطرب جانانی چون در طمع نانی
کس کیسه میفشان گو کس خرقه میفکن گو		اومید کی ضایع شد از کیسه ربانی
از کیسه حق گردون صد نور و ضیا ریزد		دریا ز عطای حق دارد گهرافشانی
نان ریزه سفره‌ست این کز چرخ همی‌ریزد		بگذر ز فلک بررو گر درخور آن خوانی
گر خسته شود کفت کفی دگرت بخشد		ور خسته شود حلقت در حلقه سلطانی
برگو غزلی برگو پامزد خود از حق جو		بر سوخته زن آبی چون چشمه حیوانی

از آتش ناپیدا دارم دل بریانی		فریاد مسلمانان از دست مسلمانی
شهد و شکرش گویم کان گهرش گویم		شمع و سحرش خوانم یا نادره سلطانی
زین فتنه و غوغایی آتش زده هر جایی		وز آتش و دود ما برخاسته ایوانی
با این همه سلطانی آن خصم مسلمانی		بربود به قهر از من در راه حرمدانی
بگشاد حرمدانم بربود دل و جانم		آن کس که به پیش او جانی به یکی نانی
من دوش ز بوی او رفتم سر کوی او		ناگاه پدید آمد باغی و گلستانی
آن جا دل و دلداری هم عالم اسراری		هم واقف و بیداری هم شهره و پنهانی
در خدمت خاک او عیشی و تماشایی		در آتش عشق او هر چشمه حیوانی

هر لحظه یکی صورت می‌بینی و زادن نی		جز دیده فزودن نی جز چشم گشودن نی
از نعمت روحانی در مجلس پنهانی		چندانک خوری می خور دستوری دادن نی
آن میوه که از لطفش می آب شود در کف		و آن میوه نورش را بر کف به نهان نی
این بوی که از زلف آن ترک خطا آمد		در مشک تتاری نی در عنبر و لادن نی
می‌کوبد تقدیرش در هاون تن جان را		وین سرمه عشق او اندرخور هاون نی
دیدی تو چنین سرمه کو هاون‌ها ساید		تا بازرود آن جا آن جا که تو و من نی
آن جا روش و دین نی جز باغ نوآیین نی		جز گلبن و نسرین نی جز لاله و سوسن نی
بگذار تنی‌ها را بشنو ارنی‌ها را		چون سوخت منی‌ها را پس طعنه گه لن نی
تن را تو مبر سوی شمس الحق تبریزی		کز غلبه جان آن جا جای سر سوزن نی

ای خواجه سلام علیک از زحمت ما چونی		ای معدن زیبایی وی کان وفا چونی
در جنت و در دوزخ پرسان تواند ای جان		کای جنت روحانی وی بحر صفا چونی
هر نور تو را گوید ای چشم و چراغ من		هر رنج تو را گوید کی دفع بلا چونی
ای خدمت تو کردن چون گلبشکر خوردن		زین خدمت پوسیده زین طال بقا چونی
در وقت جفا دل را صد تاج و کمر بخشی		در وقت جفا اینی تا وقت وفا چونی
ای موسی این دوران چونی تو ز فرعونان		وی شاه ید بیضا با اهل عمی چونی
گوید به تو هر گلشن هر نرگس و هر سوسن		کز زحمت و رنج ما ای باد صبا چونی
ای آب خضر چونی از گردش چرخ آخر		وی تاج همه جان‌ها دربند قبا چونی
ای جان عنادیده خامش که عنایت‌ها		پرسند تو را هر دم کز رنج و عنا چونی

همرنگ جماعت شو تا لذت جان بینی		در کوی خرابات آ تا دردکشان بینی
درکش قدح سودا هل تا بشوی رسوا		بربند دو چشم سر تا چشم نهان بینی
بگشای دو دست خود گر میل کنارستت		بشکن بت خاکی را تا روی بتان بینی
از بهر عجوزی را تا چند کشی کابین		وز بهر سه نان تا کی شمشیر و سنان بینی
نک ساقی بی‌جوری در مجلس او دوری		در دور درآ بنشین تا کی دوران بینی
این جاست ربا نیکو جانی ده و صد بستان		گرگی و سگی کم کن تا مهر شبان بینی
شب یار همی‌گردد خشخاش مخور امشب		بربند دهان از خور تا طعم دهان بینی
گویی که فلانی را ببرید ز من دشمن		رو ترک فلانی گو تا بیست فلان بینی
اندیشه مکن الا از خالق اندیشه		اندیشه جانان به کاندیشه نان بینی
با وسعت ارض الله بر حبس چه چفسیدی		ز اندیشه گره کم زن تا شرح جنان بینی
خامش کن از این گفتن تا گفت بری باری		از جان و جهان بگذر تا جان و جهان بینی

ای بود تو از کی نی وی ملک تو تا کی نی		عشق تو و جان من جز آتش و جز نی نی
بر کشته دیت باشد ای شادی این کشته		صد کشته هو دیدم امکان یکی هی نی
ای دیده عجایب‌ها بنگر که عجب این است		معشوق بر عاشق با وی نی و بی‌وی نی
امروز به بستان آ در حلقه مستان آ		مستان خرف از مستی آن جا قدح و می نی
مستند نه از ساغر بنگر به شتر بنگر		برخوان افلا ینظر معنیش بر این پی نی
در مؤمن و در کافر بنگر تو به چشم سر		جز نعره یا رب نی جز ناله یا حی نی
آن جا که همی‌پویی زان است کز او سیری		زان جا که گریزانی جز لطف پیاپی نی
از ابجد اندیشه یا رب تو بشو لوحم		در مکتب درویشان خود ابجد و حطی نی
شمس الحق تبریزی آن جا که تو پیروزی		از تابش خورشیدت هرگز خطری دی نی

با هر کی تو درسازی می‌دانک نیاسایی		زیر و زبرت دارم زیرا که تو از مایی
تا تو نشوی رسوا آن سر نشود پیدا		کان جام نیاشامد جز عاشق رسوایی
بردار صراحی را بگذار صلاحی را		آن جام مباحی را درکش که بیاسایی
در حلقه آن مستان در لاله و در بستان		امروز قدح بستان ای عاشق فردایی
بر رسم زبردستی می‌کن تو چنین مستی		تا بگذری از هستی ای سخره هرجایی
سرفتنه اوباشی همخرقه قلاشی		در مصر نمی‌باشی تا جمله شکرخایی
شمس الحق تبریزی جان را چه شکر ریزی		جز با تو نیارامد جان‌های مصفایی

ای خیره نظر در جو پیش آ و بخور آبی		بیهوده چه می‌گردی بر آب چو دولابی
صحراست پر از شکر دریاست پر از گوهر		یک جو نبری زین دو بی‌کوشش و اسبابی
گر مرد تماشایی چون دیده بنگشایی		بگشادن چشم ارزد تا بانی مهتابی
محراب بسی دیدی در وی بنگنجیدی		اندر نظر حربی بشکافد محرابی
ما تشنه و هر جانب یک چشمه حیوانی		ما طامع و پیش و پس دریا کف وهابی
ره چیست میان ما جز نقص عیان ما		کو پرده میان ما جز چشم گران خوابی
شش نور همی‌بارد زان ابر که حق آرد		جسمت مثل بامی هر حس تو میزانی
شش چشمه پیوسته می‌گردد شب بسته		زان سوش روان کرده آن فاتح ابوابی
خورشید و قمر گاهی شب افتد در چاهی		بیرون کشدش زان چه بی‌آلت و قلابی
صد صنعت سلطانی دارد ز تو پنهانی		زیرا که ضعیفی تو بی‌طاقت و بی‌تابی
این مفرش و آن کیوان افلاک ورای آن		بر کف خدا لرزان ماننده سیمابی
دریا چو چنان باشد کف درخور آن باشد		اندر صفتش خاطر هست احول و کذابی
بگریزد عقل و جان از هیبت آن سلطان		چون دیو که بگریزد از عمر خطابی
بکری برمد از شو معشوق جهانش او		از جان عزیز خود بیگانه و صخابی
ره داده به دام خود صد زاغ پی بازی		چون باز به دام آمد برداشته مضرابی
خاموش که آن اسعد این را به از این گوید		بی‌صفقه صفاقی بی‌شرفه دبابی

ای سوخته یوسف در آتش یعقوبی		گه بیت و غزل گویی گه پای عمل کوبی
گه دور بگردانی گاهی شکر افشانی		گه غوطه خوری عریان در چشمه ایوبی
خلقان همه مرد و زن لب بسته و در شیون		وز دولت و داد او ما غرقه این خوبی
بر عشق چو می‌چسبد عاشق ز چه رو خسپد		چون دوست نمی‌خسپد با آن همه مطلوبی
آن دوست که می‌باید چون سوی تو می‌آید		از بهر چنان مهمان چون خانه نمی‌روبی
چون رزم نمی‌سازی چون چست نمی‌تازی		چون سر تو نیندازی از غصه محجوبی
ای نعل تو در آتش آن سوی ز پنج و شش		از جذبه آن است این کاندر غم و آشوبی
کی باشد و کی باشد کو گل ز تو بتراشد		بی‌عیب خرد جان را از جمله معیوبی
اجزای درختان را چون میوه کند دارا		بنگر که چه مبدل شد آن چوب از آن چوبی
زین به بتوان گفتن اما بمگو تن زن		منگر ز حساب ای جان در عالم محسوبی

خواهم که روم زین جا پایم بگرفتستی		دل را بربودستی در دل بنشستستی
سر سخره سودا شد دل بی‌سر و بی‌پا شد		زان مه که نمودستی زان راز که گفتستی
برپر به پر روزه زین گنبد پیروزه		ای آنک در این سودا بس شب که نخفتستی
چون دید که می‌سوزم گفتا که قلاوزم		راهیت بیاموزم کان راه نرفتستی
من پیش توام حاضر گر چه پس دیواری		من خویش توام گر چه با جور تو جفتستی
ای طالب خوش جمله من راست کنم جمله		هر خواب که دیدستی هر دیگ که پختستی
آن یار که گم کردی عمری است کز او فردی		بیرونش بجستستی در خانه نجستستی
این طرفه که آن دلبر با توست در این جستن		دست تو گرفته‌ست او هر جا که بگشتستی
در جستن او با او همره شده و می‌جو		ای دوست ز پیدایی گویی که نهفتستی

آمد مه ما مستی دستی فلکا دستی		من نیست شدم باری در هست یکی هستی
از یک قدح و از صد دل مست نمی‌گردد		گر باده اثر کردی در دل تن از او رستی
بار دگر آوردی زان می که سحر خوردی		پر می‌دهیم گر نی این شیشه بنشکستی
بر جام من از مستی سنگی زدی اشکستی		از جز تو گر اشکستی بودی که نپیوستی
زین باده چشید آدم کز خویش برون آمد		گر مرده از این خوردی از گور برون جستی
گر سیر نه ای از سر هین خوار و زبون منگر		در ماه که از بالا آید به چه پستی
ای برده نمازم را از وقت چه بی‌باکی		گر رشک نبردی دل تن عشق پرستستی
آن مست در آن مستی گر آمدی اندر صف		هم قبله از او گشتی هم کعبه رخش خستی

ماییم در این گوشه پنهان شده از مستی		ای دوست حریفان بین یک جان شده از مستی
از جان و جهان رسته چون پسته دهان بسته		دم‌ها زده آهسته زان راز که گفتستی
ماییم در این خلوت غرقه شده در رحمت		دستی صنما دستی می‌زن که از این دستی
عاشق شده بر پستی بر فقر و فرودستی		ای جمله بلندی‌ها خاک در این پستی
جز خویش نمی‌دیدی در خویش بپیچیدی		شیخا چه ترنجیدی بی‌خویش شو و رستی
بربند در خانه منمای به بیگانه		آن چهره که بگشادی و آن زلف که بربستی
امروز مکن جانا آن شیوه که دی کردی		ما را غلطی دادی از خانه برون جستی
صورت چه که بربودی در سر بر ما بودی		برخاستی از دیده در دلکده بنشستی
شد صافی بی‌دردی عقلی که توش بردی		شد داروی هر خسته آن را که توش خستی
ای دل بر آن ماهی زین گفت چه می‌خواهی		در قعر رو ای ماهی گر دشمن این شستی

گر نرگس خون خوارش دربند امانستی		هم زهر شکر گشتی هم گرگ شبانستی
هم دور قمر یارا چون بنده بدی ما را		هم ساغر سلطانی اندر دورانستی
هم کوه بدان سختی چون شیره و شیرستی		هم بحر بدان تلخی آب حیوانستی
از طلعت مستورش بر خلق زدی نورش		هم نرگس مخمورش بر ما نگرانستی
با هیچ دل مست او تقصیر نکرده‌ست او		پس چیست ز ناشکری تشنیع چنانستی
وصلش به میان آید از لطف و کرم لیکن		کفو کمر وصلش ای کاش میانستی
صورتگر بی‌صورت گر ز آنک عیان بودی		در مردن این صورت کس را چه زیانستی
راه نظر ار بودی بی‌رهزن پنهانی		با هر مژه و ابرو کی تیر و کمانستی
بربند دهان زیرا دریا خمشی خواهد		ور نی دهن ماهی پرگفت و زیانستی

گر هیچ نگارینم بر خلق عیانستی		ای شاد که خلقستی ای خوش که جهانستی
گر نقش پذیرفتی در شش جهت عالم		بالا همه باغستی پستی همه کانستی
از خلق نهان زان شد تا جمله مرا باشد		گر هیچ پدیدستی آن همگانستی

ای ساکن جان من آخر به کجا رفتی		در خانه نهان گشتی یا سوی هوا رفتی
چون عهد دلم دیدی از عهد بگردیدی		چون مرغ بپریدی ای دوست کجا رفتی
در روح نظر کردی چون روح سفر کردی		از خلق حذر کردی وز خلق جدا رفتی
رفتی تو بدین زودی تو باد صبا بودی		ماننده بوی گل با باد صبا رفتی
نی باد صبا بودی نی مرغ هوا بودی		از نور خدا بودی در نور خدا رفتی
ای خواجه این خانه چون شمع در این خانه		وز ننگ چنین خانه بر سقف سما رفتی

ای یار غلط کردی با یار دگر رفتی		از کار خود افتادی در کار دگر رفتی
صد بار ببخشودم بر تو به تو بنمودم		ای خویش پسندیده هین بار دگر رفتی
صد بار فسون کردم خار از تو برون کردم		گلزار ندانستی در خار دگر رفتی
گفتم که تویی ماهی با مار چه همراهی		ای حال غلط کرده با مار دگر رفتی
مانند مکوک کژ اندر کف جولاهه		صد تار بریدی تو در تار دگر رفتی
گفتی که تو را یارا در غار نمی‌بینم		آن یار در آن غار است تو غار دگر رفتی
چون کم نشود سنگت چون بد نشود رنگت		بازار مرا دیده بازار دگر رفتی

نه چرخ زمرد را محبوس هوا کردی		تا صورت خاکی را در چرخ درآوردی
ای آب چه می‌شویی وی باد چه می‌جویی		ای رعد چه می غری وی چرخ چه می‌گردی
ای عشق چه می‌خندی وی عقل چه می‌بندی		وی صبر چه خرسندی وی چهره چرا زردی
سر را چه محل باشد در راه وفاداری		جان خود چه قدر باشد در دین جوانمردی
کامل صفت آن باشد کو صید فنا باشد		یک موی نمی‌گنجد در دایره فردی
گه غصه و گه شادی دور است ز آزادی		ای سرد کسی کو ماند در گرمی و در سردی
کو تابش پیشانی گر ماه مرا دیدی		کو شعشعه مستی گر باده جان خوردی
زین کیسه و زان کاسه نگرفت تو را تاسه		آخر نه خر کوری بر گرد چه می‌گردی
با سینه ناشسته چه سود ز رو شستن		کز حرص چو جارویی پیوسته در این گردی
هر روز من آدینه وین خطبه من دایم		وین منبر من عالی مقصوره من مردی
چون پایه این منبر خالی شود از مردم		ارواح و ملک از حق آرند ره آوردی

ای پرده در پرده بنگر که چه‌ها کردی		دل بردی و جان بردی این جا چه رها کردی
ای برده هوس‌ها را بشکسته قفس‌ها را		مرغ دل ما خستی پس قصد هوا کردی
گر قصد هوا کردی ور عزم جفا کردی		کو زهره که تا گویم ای دوست چرا کردی
آن شمع که می‌سوزد گویم ز چه می‌گرید		زیرا که ز شیرینش در قهر جدا کردی
آن چنگ که می‌زارد گویم ز چه می‌زارد		کز هجر تو پشت او چون بنده دوتا کردی
این جمله جفا کردی اما چو نمودی رو		زهرم چو شکر کردی وز درد دوا کردی
هر برگ ز بی‌برگی کف‌ها به دعا برداشت		از بس که کرم کردی حاجات روا کردی

ای پرده در پرده بنگر که چه‌ها کردی		دل بودی و جان بردی این جا چه رها کردی
خورشید جهانی تو سلطان شهانی تو		بی‌هوشی جانی تو گیرم که جفا کردی
هم عاقبت ای سلطان بردی همه را مهمان		در بخشش و در احسان حاجات روا کردی
هر سنگ که بگرفتی لعل و گهرش کردی		هر پشه که پروردی صد همچو هما کردی
یک طایفه را ای جان منشور خطا دادی		یک قافله را ناگه اصحاب صفا کردی
آثار فلک‌ها را اجزای زمین کردی		اجزای زمین‌ها را در لطف سما کردی
پس من ز چه بشناسم از چرخ زمین‌ها را		چون قاعده بشکستی وز درد دوا کردی

ای صورت روحانی امروز چه آوردی		آورد نمی‌دانم دانم که مرا بردی
ای گلشن نیکویی امروز چه خوش بویی		بر شاخ کی خندیدی در باغ کی پروردی
امروز عجب چیزی می‌افتی و می‌خیزی		در باغ کی خندیدی وز دست کی می‌خوردی
آن طبع زرافشانی و آن همت سلطانی		پیران و جوانان را آموخت جوامردی
بگذر ز جوامردی کان هم ز دوی خیزد		در وحدت همدردی درکش قدح دردی
هم همره و همدردی هم جمعی و هم فردی		هم عاشق و معشوقی هم سرخی و هم زردی
با این همه در مجلس بنشین و میا با من		ترسم که میان ره بگریزی و برگردی
ور ز آنک همی‌آیی با خویش مبر دل را		کز دل دودلی خیزد گه گرمی و گه سردی

گر شمس و قمر خواهی نک شمس و قمر باری		ور صبح و سحر خواهی نک صبح و سحر باری
ای یوسف کنعانی وی جان سلیمانی		گر تاج و کمر خواهی نک تاج و کمر باری
ای حمزه آهنگی وی رستم هر جنگی		گر تیغ و سپر خواهی نک تیغ و سپر باری
ای بلبل پوینده وی طوطی گوینده		گر قند و شکر خواهی نک قند و شکر باری
ای دشمن عقل و هش وی عاشق عاشق کش		گر زیر و زبر خواهی نک زیر و زبر باری
ای جان تماشاجو موسی تجلی جو		گر سمع و بصر خواهی نک سمع و بصر باری
ای دیو پر از کینه وی دشمن دیرینه		گر فتنه و شر خواهی نک فتنه و شر باری
خاموش مگو چندین برخیز سفر بگزین		گر یار سفر خواهی نک یار سفر باری
شمس الحق تبریزی از حسن و دلاویزی		گر خسته جگر خواهی نک خسته جگر باری

از مرگ چه اندیشی چون جان بقا داری		در گور کجا گنجی چون نور خدا داری
خوش باش کز آن گوهر عالم همه شد چون زر		ماننده آن دلبر بنما که کجا داری
در عشق نشسته تن در عشرت تا گردن		تو روی ترش با من ای خواجه چرا داری
در عالم بی‌رنگی مستی بود و شنگی		شیخا تو چو دلتنگی با غم چه هواداری
چندین بمخور این غم تا چند نهی ماتم		همرنگ شو آخر هم گر بخشش ما داری
از تابش تو جانا جان گشت چنین دانا		بسم الله مولانا چون ساغرها داری
شمس الحق تبریزی چون صاف شکرریزی		با تیره نیامیزی چون بحر صفا داری

امشب پریان را من تا روز به دلداری		در خوردن و شب گردی خواهم که کنم یاری
من شیوه پریان را آموخته‌ام شب‌ها		وقت حشرانگیزی در چالش و میخواری
جنی پنهان باشد در ستر و امان باشد		پوشیده‌تر از پریان ماییم به ستاری
بر صورت ما واقف پریان و ز جان غافل		در مکر خدا مانده آن قوم ز اغیاری
خود را تو نمی‌دانی جویای پری ز آنی		مفروش چنین ارزان خود را به سبکباری
و آن جنی ما بهتر زیبارخ و خوش گوهر		از دیو و پری برده صد گوی به عیاری
شب از مه او حیران مه عاشق آن سیران		نی بی‌مزه و رنگین پالوده بازاری
از سیخ کباب او وز جام شراب او		وز چنگ و رباب او وز شیوه خماری
دیوانه شده شب‌ها آلوده شده لب‌ها		در جمله مذهب‌ها او راست سزاواری
خواب از شب او مرده شلوار گرو کرده		کس نیست در این پرده تو پشت کی می‌خاری
بردی ز حد ای مکثر بربند دهان آخر		نی عاشق عشقی تو تو عاشق گفتاری

نظاره چه می‌آیی در حلقه بیداری		گر سینه نپوشانی تیری بخوری کاری
در حلقه سر اندرکن دل را تو قویتر کن		شاهی است تو باور کن بر کرسی جباری
تا بازرهی زان دم تا مست شوی هر دم		گاهی ز لب لعلش گاهی ز می ناری
بگشای دهانت را خاشاک مجو در می		خاشاک کجا باشد در ساغر هشیاری
ای خواجه چرا جویی دلداری از آن جانان		بس نیست رخ خوبش دلجویی و دلداری
دی نامه او خواندم در قصه بی‌خویشی		بنوشتم از عالم صد نامه بیزاری
نقش تو چو نقش من رخ بر رخ خود کرده‌ست		با ما غم دل گویی یا قصه جان آری
من با صنم معنی تن جامه برون کردم		چون عشق بزد آتش در پرده ستاری
در رنگ رخم عشقش چون عکس جمالش دید		افتاد به پایم عشق در عذر گنه کاری
شمس الحق تبریزی آیی و نبینندت		زیرا که چو جان آیی بی‌رنگ صباواری

گر روی بگردانی تو پشت قوی داری		کان روی چو خورشیدت صد گون کندت یاری
من بی‌رخ چون ماهت گر روی به ماه آرم		مه بی‌تو ز من گیرد صد دوری و بیزاری
جان بی‌تو یتیم آمد مه بی‌تو دو نیم آمد		گلزار جفا گردد چون تخم جفا کاری
چون سرکشی آغازی یا اسب جفا تازی		دست کی رسد در تو گر پای نیفشاری
مهمان توام ای جان ای شادی هر مهمان		شاید که ز بخشایش این دم سر من خاری
رو ای دل بیچاره با تیغ و کفن پیشش		کی پیش رود با او بدفعلی و طراری
ای جان نه ز باغ تو رسته‌ست درخت من		پرورده و خو کرده با عشرت و خماری
اجزای وجود من مستان تواند ای جان		مستان مرا مفکن در نوحه و در زاری
آن ساغر پنهانی خواهم که بگردانی		مستانه به پیش آیی بی‌نخوت و جباری
ای ساغر پنهانی تو جامی و یا جانی		یا چشمه حیوانی یا صحت بیماری
یا آب حیاتی تو یا خط نجاتی تو		یا کان نباتی تو یا ابر شکرباری
آن ساغر و آن کوزه کو نشکندم روزه		اما نهلد در سر نی عقل نی هشیاری
هم عقلی و هم جانی هم اینی و هم آنی		هم آبی و هم نانی هم یاری و هم غاری
خاموش شدم حاصل تا برنپرد این دل		نی زان که سخن کم شد از غایت بسیاری

ای جان و جهان آخر از روی نکوکاری		یک دم چه زیان دارد گر روی به ما آری
ای روی تو چون آتش وی بوی تو چون گل خوش		یا رب که چه رو داری یا رب که چه بو داری
در پیش دو چشم من پیوسته خیال تو		خوش خواب که می‌بینم در حالت بیداری
دل را چو خیال تو بنوازد مسکین دل		در پوست نمی‌گنجد از لذت دلداری
قرص قمرت گویم نور بصرت گویم		جان دگرت گویم یا صحت بیماری
از شرم تو شاخ گل سر پیش درافکنده		وز زاری من بلبل وامانده شد از زاری
از جمله ببر زیرا آن جا که تویی و او		تو نیز نمی‌گنجی جز او که دهد یاری
اندر شکم ماهی دم با کی زند یونس		جز او کی بود مونس در نیم شب تاری
در چشمه سوزن تو خواهی که رود اشتر		ای بسته تو بر اشتر شش تنگ به سرباری
با این همه ای دیده نومید مباش از وی		چون ابر بهاری کن در عشق گهرباری

ای بر سر بازارت صد خرقه به زناری		وز روی تو در عالم هر روی به دیواری
هر ذره ز خورشیدت گویای اناالحقی		هر گوشه چو منصوری آویخته بر داری
این طرفه که از یک خم هر یک ز میی مستند		این طرفه که از یک گل در هر قدمی خاری
هر شاخ همی‌گوید من مست شدم دستی		هر عقل همی‌گوید من خیره شدم باری
گل از سر مشتاقی بدریده گریبانی		عشق از سر بی‌خویشی انداخته دستاری
از عقل گروهی مست بی‌عقل گروهی مست		جز عاقل و لایعقل قومی دگرند آری
ماییم چو کوه طور مست از قدح موسی		بی‌زحمت فرعونی بی‌غصه اغیاری
ماییم چو می جوشان در خم خراباتی		گر چه سر خم بسته است از کهگل پنداری
از جوشش می کهگل شد بر سر خم رقصان		والله که از این خوشتر نبود به جهان کاری

گفتم که بجست آن مه از خانه چو عیاری		تشنیع زنان بودم بر عهد وفاداری
غماز غمت گفتا در خانه بجوی آخر		آن طره که دل دزدد ماننده طراری
در سوخته جان زن از آهن و از سنگش		در پیه دو دیده خود بر آب بزن ناری
بفروز چنین شمعی در خانه همی‌گردان		باشد که نهان باشد او از پس دیواری
اندر پس دیواری در سایه خورشیدش		در نیم شب هجران بگشود مرا کاری
در خانه همی‌گشتم در دست چنین شمعی		تا تیره شد این شمعم از تابش انواری
گفتم که در این زندان چون یافتمت ای جان		در بی‌نمکی چون ره بردم به نمکساری
ای شوخ گریزنده وی شاه ستیزنده		وی از تو جهان زنده چون یافتمت باری
در حال نهانی شد پنهان چو معانی شد		چون گوهر کانی شد غیرت شده ستاری
من دست زنان بر سر چون حلقه شده بر در		وین طعنه زنان بر من هم یافته بازاری
از پرتو مخدومی شمس الحق تبریزی		چون مه که ز خورشیدش شد تیره خجل واری

ای بر سر هر سنگی از لعل لبت نوری		وز شورش زلف تو در هر طرفی سوری
در حسن بهشت تو در زیر درختانت		هر سوی یکی ساقی هر سوی یکی حوری
از عشق شراب تو هر سوی یکی جانی		محبوس یکی خنبی چون شیره انگوری
هر صبح ز عشق تو این عقل شود شیدا		بر بام دماغ آید بنوازد طنبوری
ای شادی آن شهری کش عشق بود سلطان		هر کوی بود بزمی هر خانه بود سوری
بگذشتم بر دیری پیش آمد قسیسی		می‌زد به در وحدت از عشق تو ناقوری
ادریس شد از درسش هر جا که بد ابلیسی		در صحبت آن کافر شب گشته چون کافوری
گفتم ز کی داری این گفتا ز یکی شاهی		هم عاشق و معشوقی هم ناصر و منصوری
یک شاه شکرریزی شمس الحق تبریزی		جان پرور هر خویشی شور و شر هر دوری

ای دشمن عقل من وی داروی بی‌هوشی		من خابیه تو در من چون باده همی‌جوشی
اول تو و آخر تو بیرون تو و در سر تو		هم شاهی و سلطانی هم حاجب و چاووشی
خوش خویی و بدخویی دلسوزی و دلجویی		هم یوسف مه رویی هم مانع و روپوشی
بس تازه و بس سبزی بس شاهد و بس نغزی		چون عقل در این مغزی چون حلقه در این گوشی
هم دوری و هم خویشی هم پیشی و هم بیشی		هم مار بداندیشی هم نیشی و هم نوشی
ای رهزن بی‌خویشان ای مخزن درویشان		یا رب چه خوشند ایشان آن دم که در آغوشی
آن روز که هشیارم من عربده‌ها دارم		و آن روز که خمارم چه صبر و چه خاموشی

ای بر سر و پا گشته داری سر حیرانی		با حلقه عشاقان رو بر در حیرانی
در زلف چو چوگانت غلطیده بسی جان‌ها		وز بهر چنان مشکی جان عنبر حیرانی
از کون حذر کردم وز خویش گذر کردم		در شاه نظر کردم من چاکر حیرانی
من یوسف دلخواهم چاه زنخت خواهم		هم مؤمن این راهم هم کافر حیرانی
هم باده آن مستم هم بسته آن شستم		تا چست برون جستم از چنبر حیرانی
ای عقل شده مهتر ای گشته دلت مرمر		آخر تو یکی بنگر در دلبر حیرانی
ور نه بستیزم من در کار تو خیزم من		خون تو بریزم من از خنجر حیرانی
از دولت مخدومی شمس الحق تبریزی		هم فربه عشقم من هم لاغر حیرانی

آن چهره و پیشانی شد قبله حیرانی		تشویش مسلمانی ای مه تو که را مانی
من واله یزدانم در حلقه مردانم		زین بیش نمی‌دانم ای مه تو که را مانی
هم بنده و آزادم ویرانه و آبادم		هم بی‌دل و دلشادم ای مه تو که را مانی
هر جسم که بر سر شد جان گشت و قلندر شد		هم مؤمن و کافر شد ای مه تو که را مانی
شاد آنک نهد پایی در لجه دریایی		با دیده بینایی ای مه تو که را مانی
باشد ز توام مفخر فارغ شدم از دلبر		از طعنه و از تسخر ای مه تو که را مانی
من زان سوی دولابم زان جانب اسبابم		تو محو کن القابم ای مه تو که را مانی
بر عاشق دوتاقد آن کس که همی‌خندد		زان خنده چه بربندد ای مه تو که را مانی
شمس الحق تبریزی در لخلخه آمیزی		ای جان و جهان می‌زد ای مه تو که را مانی

ای باغ همی‌دانی کز باد کی رقصانی		آبستن میوه ستی سرمست گلستانی
این روح چرا داری گر ز آنک تو این جسمی		وین نقش چرا بندی گر ز آنک همه جانی
جان پیشکشت چه بود خرما به سوی بصره		وز گوهر چون گویم چون غیرت عمانی
عقلا ز قیاس خود زین رو تو زنخ می‌زن		زان رو تو کجا دانی چون مست زنخدانی
دشوار بود با کر طنبور نوازیدن		یا بر سر صفرایی رسم شکرافشانی
می وام کند ایمان صد دیده به دیدارش		تا مست شود ایمان زان باده یزدانی
در پای دل افتم من هر روز همی‌گویم		راز تو شود پنهان گر راز تو نجهانی
کان مهره شش گوشه هم لایق آن نطع است		کی گنجد در طاسی شش گوشه انسانی
شمس الحق تبریزی من باز چرا گردم		هر لحظه به دست تو گر ز آنک نه سلطانی

مانده شدم از گفتن تا تو بر ما مانی		خویش من و پیوندی نی همره و مهمانی
شیری است که می‌جوشد خونی است نمی‌خسبد		خربنده چرا گشتی شه زاده ارکانی
زر دارد و زر بدهد زین واخردت این دم		آن کس که رهانید از بسیار پریشانی
اشتر ز سوی بیشه بی‌جهد نمی‌آید		کی آمده‌ای ای جان زان خاک به آسانی
صد جا بترنجیدی گفتی نروم زین جا		گوش تو کشان کردم تا جوهر انسانی
در چرخ درآوردم نه گنبد نیلی را		استیزه چه می‌بافی ای شیخ لت انبانی
چون دیگ سیه پوشی اندر پی تتماجی		کو نخوت کرمنا کو همت سلطانی
تو مرد لب قدری نی مرد شب قدری		تو طفل سر خوانی نی پیر پری خوانی
سخت است بلی پندت اما نگذارندت		سیلی زندت آرد استاد دبستانی
هر لحظه کمندی نو در گردنت اندازد		روزی که به جد گیرد گردن ز کی پیچانی
بنگر تو در این اجزا که همرهشان بودی		در خود بترنجیده از نامی و ارکانی
زان جا بکشانمشان مانند تو تا این جا		و اندر پس این منزل صد منزل روحانی
چون بز همه را گویم هین برجه و خدمت کن		ریشت پی آن دادم تا ریش بجنبانی
گر ریش نجنبانی یک یک بکنم ریشت		ریش کی رهید از من تا تو دبه برهانی
یک لحظه شدی شانه در ریش درافتادی		یک لحظه شو آیینه چون حلقه گردانی
هم شانه و هم مویی هم آینه هم رویی		هم شیر و هم آهویی هم اینی و هم آنی
هم فرقی و هم زلفی مفتاحی و هم قلفی		بی‌رنج چه می‌سلفی آواز چه لرزانی
خاموش کن از گفتن هین بازی دیگر کن		صد بازی نو داری ای نر بز لحیانی

آن ماه همی‌تابد بر چرخ و زمین یا نی		خود نیست به جز آن مه این هست چنین یا نی
در هر ره و هر پیشه در لشکر اندیشه		هر چستی و هر سستی آید ز کمین یا نی
آن رسته خویش خود دیده پس و پیش خود		ایمن بود و فارغ از روز پسین یا نی
در هر قدمی دامی چون شکر و بادامی		زین دام امان یابد جز جان امین یا نی
گر باغ یقین خواهی پس رخت منه بر ظن		ظن ار چه بود عالی باشد چو یقین یا نی

افند کلیمیرا از زحمت ما چونی		ای جان صفا چونی وی کان وفا چونی
ای فخر خردمندان وی بی‌تو جهان زندان		وی عاشق بی‌دل را درمان و دوا چونی
مه گوش همی‌خارد صد سجده همی‌آرد		می‌گوید حسنت را کی خوب لقا چونی
باری من بیچاره گشتم ز خود آواره		زان روز که پرسیدی گفتی تو مرا چونی
ماییم و هوای تو دو چشم سقای تو		ای آب حیات ما زین آب و هوا چونی
تلخ است فراق تو دوری ز وثاق تو		ای آنک مبادا کس دور از تو جدا چونی
زد طال بقای تو هر ذره که خورشیدی		ای نیر اعظم تو زین طال بقا چونی
ای آینه مانده در دست دو سه زنگی		وی یوسف افتاده با اهل عما چونی
ای دلدل آن میدان چونی تو در این زندان		وی بلبل آن بستان با ناشنوا چونی
ای آدم خوکرده با جنت و با حورا		افتاده در این غربت با رنج و عنا چونی
ای آنک نمی‌گنجی در شش جهت عالم		با این همگی زفتی در زیر قبا چونی
مصباح و زجاجی تو پیش دو سه نابینا		از عربده کوران وز زخم عصا چونی
پیغام و سلام ما ای باد بگو با دل		با این همه بی‌برگی داوودنوا چونی
بس کردم من اما برگو تو تمامش را		کای تشنه پرخواره با جام خدا چونی

در عشق کجا باشد مانند تو عشقینی		شاهان ز هوای تو در خرقه دلقینی
بر خوان تو استاده هر گوشه سلیمانی		وز غایت مستی تو همکاسه مسکینی
بس جان گزین بوده سلطان یقین بوده		سردفتر دین بوده از عشق تو بی‌دینی
کو گوهر جان بودن کو حرف بپیمودن		کو سینه ره بینی کو دیده شه بینی
هر مست میت خورده دو دست برآورده		کاین عشق فزون بادا وز هر طرف آمینی
گویند بخوان یاسین تا عشق شود تسکین		جانی که به لب آمد چه سود ز یاسینی
آن دلشده خاکی کز عشق زمین بوسد		در دولت تو بنهد بر پشت فلک زینی
آوه خنک آن دل را کو لازم آن جان شد		گه باده جان گیرد گه طره مشکینی
هرگز نکند ما را عالم به جوال اندر		کز شمس حق تبریز پر کردم خرجینی

چون بسته کنی راهی آخر بشنو آهی		از بهر خدا بشنو فریاد و علی اللهی
در روح نظر کردم بی‌رنگ چو آبی بود		ناگاه پدید آمد در آب چنان ماهی
آن آب به جوش آمد هستی به خروش آمد		تا واشد و دریا شد این عالم چون چاهی
دیدم که فراز آمد دریا و بشد قطره		من قطره و او قطره گشتیم چو همراهی
چون پیشترک رفتم دریا شد و بگرفتم		او قطره شده دریا من قطره شده گاهی
پیش آی تو دریا را نظاره بکن ما را		باشد که تو هم افتی در مکر شهنشاهی
آبی است به زیرش مه آبی است به زیرش که		او چشم چنین بندد چون جادو دلخواهی
با لعل تو کی جویم من ملک بدخشان را		چاه و رسن زلفت والله که به از جاهی
از غمزه جادواش شمس الحق تبریزی		در سحر نمی‌بندد جز سینه آگاهی

جانا تو بگو رمزی از آتش همراهی		من دم نزنم زیرا دم می‌نزند ماهی
بر خیمه این گردون تو دوش قنق بودی		مه سجده همی‌کردت ای ایبک خرگاهی
خورشید ز تو گشته صاحب کله گردون		وز بخشش تو دیده این ماه سما ماهی
کی هر دو یکی گردد تو آتش و من روغن		وین قسمت چو آمد تو یوسف و من چاهی
هر چند که این جوشم از آتش تو باشد		من بنده آن خلعت گر رانی و گر خواهی
این دانش من گشته بر دانش تو پرده		فریاد من مسکین از دانش و آگاهی
گه از می و از شاهد گویم مثل لطفش		وین هر دو کجا گنجد در وحدت اللهی
شمس الحق تبریزی صبحی که تو خندانی		کی شب بودش در پی یا زحمت بی‌گاهی

در کوی کی می‌گردی ای خواجه چه می‌خواهی		پابسته شدی چون من زان دلبر خرگاهی
گر بسته شدی از وی رسته ز همه بندی		نی خدمت کس خواهی نی خسروی و شاهی
شد خدمت تو دستان چون خدمت سرمستان		در آب سجود آری بی‌مسله چو ماهی
چون مست و خراب آمد سجده گهش آب آمد		فارغ ز ثواب آمد فرد از ره و بیراهی
کو ره چو در این آبی کو سجده چو محرابی		نی ظالم و نی تایب نی ذاکر و نی ساهی

ای شادی آن روزی کز راه تو بازآیی		در روزن جان تابی چون ماه ز بالایی
زان ماه پرافزایش آن فارغ از آرایش		این فرش زمینی را چون عرش بیارایی
بس عاقل پابسته کز خویش شود رسته		بس جان که ز سر گیرد قانون شکرخایی
زین منزل شش گوشه بی‌مرکب و بی‌توشه		بس قافله ره یابد در عالم بی‌جایی
روشن کن جان من تا گوید جان با تن		کامروز مرا بنگر ای خواجه فردایی
تو آبی و من جویم جز وصل تو کی جویم		رونق نبود جو را چون آب بنگشایی
ای شاد تو از پیشی یعنی ز همه بیشی		والله که چو با خویشی از خویش نیاسایی
در جستن دل بودم بر راه خودش دیدم		افتاده در این سودا چون مردم صفرایی
شمس الحق تبریزی پالود مرا هجرت		جز عشق نبینی گر صد بار بپالایی

ما می‌نرویم ای جان زین خانه دگر جایی		یا رب چه خوش است این جا هر لحظه تماشایی
هر گوشه یکی باغی هر کنج یکی لاغی		بی‌ولوله زاغی بی‌گرگ جگرخایی
افکند خبر دشمن در شهر اراجیفی		کو عزم سفر دارد از بیم تقاضایی
از رشک همی‌گوید والله که دروغ است آن		بی‌جان کی رود جایی بی‌سر کی نهد پایی
من زیر فلک چون او ماهی ز کجا یابم		او هر طرفی یابد شوریده و شیدایی
مه گرد درت گردد زیرا که کجا یابد		چو چشم تو خماری چون روی تو صحرایی
این عشق اگر چه او پاک است ز هر صورت		در عشق پدید آید هر یوسف زیبایی
بی‌عشق نه یوسف را اخوان چو سگی دیدند		وز عشق پدر دیدش زیبا و مطرایی
گر نام سفر گویم بشکن تو دهانم را		دوزخ کی رود آخر از جنت مأوایی
من بی‌سر و پا گشتم خوش غرقه این دریا		بی‌پای همی‌گردم چون کشتی دریایی
از در اگرم رانی آیم ز ره روزن		چون ذره به زیر آیم در رقص ز بالایی
چون ذره رسن سازم از نور و رسن بازم		در روزن این خانه در گردش سودایی
بنشین که در این مجلس لاغر نشود عیسی		برگو که در این دولت تیره نشود رایی
بربند دهان برگو در گنبد سر خود		تا ناله در آن گنبد یابی تو مثنایی
شمس الحق تبریزی از لطف صفات خود		از حرف همی‌گردد این نکته مصفایی

هم پهلوی خم سر نه‌ای خواجه هرجایی		پرهیز ز هشیاران وز مردم غوغایی
هشیار به سگ ماند جز جنگ نمی‌داند		تو جنس سگ کهفی از جنگ مبرایی
سر بر در خمخانه زد آن سگ فرزانه		چون دید در آن درگه شکر و شکرافزایی
بیرون مرو ای خواجه زین صورت دیباچه		این جاست تماشاها تو مرد تماشایی
بس مست طرب خورده آهنگ برون کرده		در سرکه درافتاده آن خوش لب حلوایی
سر پهلوی آن خم نه کوزه به بر خم به		بجهی به سوی او جه ای مست علالایی

من نیت آن کردم تا باشم سودایی		نیت ز کجا گنجد اندر دل شیدایی
مجنونی من گشته سرمایه صد عاقل		وین تلخی من گشته دریای شکرخایی
زیر شجر طوبی دیدم صنمی خوبی		بس فتنه و آشوبی افکنده ز زیبایی
از من دو جهان شیدا وز من همه سر پیدا		فارغ ز شب و فردا چون باشم فردایی
می‌گفت کرایم من وقتی که برآیم من		جان کی فزایم من گفتم دلم افزایی
دریای معانی بین بی‌قیمت و بی‌کابین		تبریز ز شمس الدین بی‌صورت دریایی

عیسی چو تویی جانا ای دولت ترسایی		لاهوت ازل را از ناسوت تو بنمایی
ایمان ز سر زلفت زنار عجب بندد		کز کافر زلف خود یک پیچ تو بگشایی
ای از پس صد پرده درتافته رخسارت		تا عالم خاکی را از عشق برآرایی
جان دوش ز سرمستی با عشق تو عهدی کرد		جان بود در آن بیعت با عشق به تنهایی
سر عشق به گوشش برد سر گفت به گوش جان		کس عهد کند با خود نی تو همگی مایی
چندانک تو می‌کوشی جز چشم نمی‌پوشی		تا چند گریزی تو از خویش و نیاسایی
جان گفت که ای فردم سوگند بدین دردم		سوگند بدان زلفی عاشق کش سودایی
کان عهد که من کردم بی‌جان و بدن کردم		نی ما و نه من کردم ای مفرد یکتایی
مست آنچ کند در می از می‌بود آن به روی		در آب نماید او لیک او است ز بالایی
تبریز ز شمس الدین آخر قدحی زو هین		آن ساقی ترسا را یک نکته نفرمایی

جانا نظری فرما چون جان نظرهایی		چون گویم دل بردی چون عین دل مایی
جان‌ها همه پا کوبند آن لحظه که دل کوبی		دل نیز شکر خاید آن دم که جگر خایی
تن روح برافشاند چون دست برافشانی		مرده ز تو حال آرد چون شعبده بنمایی
گر جور و جفا این است پس گشت وفا کاسد		ای دل به جفای او جان باز چه می‌پایی
امروز چنان مستم کز خویش برون جستم		ای یار بکش دستم آن جا که تو آن جایی
چیزی که تو را باید افلاک همان زاید		گوهر چه کمت آید چون در تک دریایی
مردم ز تو شد ای جان هر مردمک دیده		بی‌تو چه بود دیده‌ ، ای گوهر بینایی
ای روح بزن دستی در دولت سرمستی		هستی و چه خوش هستی در وحدت یکتایی
ای روح چه می‌ترسی روحی نه تن و نفسی		تن معدن ترس آمد تو عیش و تماشایی
ای روز چه خوش روزی شمع طرب افروزی		او را برسان روزی جان را و پذیرایی
صبحا نفسی داری سرمایه بیداری		بر خفته دلان بردم انفاس مسیحایی
شمس الحق تبریزی خورشید چو استاره		در نور تو گم گردد چون شرق برآرایی

گل گفت مرا نرمی از خار چه می‌جویی		گفتم که در این سودا هشیار چه می‌جویی
گفتا که در این سودا دلدار تو کو بنما		گفتم نشدی بی‌دل دلدار چه می‌جویی
گفتا هله مستانه بنما ره خمخانه		گفتم که برو طفلی خمار چه می‌جویی
گفتا ز چه بی‌هوشی بنمای چه می‌نوشی		گفتم برو ای مسکین هشدار چه می‌جویی
گفتا که چه گلزار است کز وی نرسد بویی		گفتم اگرت بو نیست گلزار چه می‌جویی
گفتا که وفاجویان خوابی است که می‌بینند		گفتم که خیال خواب بیدار چه می‌جویی

ای دل به ادب بنشین برخیز ز بدخویی		زیرا به ادب یابی آن چیز که می‌گویی
حاشا که چنان سودا یابند بدین صفرا		هیهات چنان رویی یابند به بی‌رویی
در عین نظر بنشین چون مردمک دیده		در خویش بجو ای دل آن چیز که می‌جویی
بگریز ز همسایه گر سایه نمی‌خواهی		در خود منگر زیرا در دیده خود مویی
گر غرقه دریایی این خاک چه پیمایی		ور بر لب دریایی چون روی نمی‌شویی

از هر چه ترنجیدی با دل تو بگو حالی		کای دل تو نمی‌گفتی کز خویش شدم خالی
این رنج چو در وا شد دعوی تو رسوا شد		زشتی تو پیدا شد بگذار تو نکالی
در صورت رنج خود نظاره بکن ای بد		کی باشد با این خود آن مرتبه عالی
بنگر که چه زشتی تو بس دیوسرشتی تو		این است که کشتی تو پس از کی همی‌نالی
گر رنج بشد مشکل نومید مشو ای دل		کز غیب شود حاصل اندر عوض ابدالی
از ذوق چو عوری تو هر لحظه بشوری تو		کای کعبه چه دوری تو از حیزک خلخالی
در بادیه مردان را کاری است نه سردان را		کاین بادیه فردان را بزدود ز ارذالی
در خدمت مخدومی شمس الحق تبریزی		بشتاب که از فضلش در منزل اجلالی

ای خواجه تو چه مرغی نامت چه چرا شایی		نی پری و نی چری ای مرغک حلوایی
مانند شترمرغی گویند بپر گویی		من اشترم و اشتر کی پرد ای طایی
چون نوبت بار آید گویی که نه من مرغم		کی بار کشد مرغی تکلیف چه فرمایی
نی بلبل خوش لحنی نی طوطی خوش رنگی		نی فاخته طوقی نی در چمن مایی
حق است سلیمان را در گردن هر مرغی		مرغان همه پریدند آن جا تو چه می‌پایی

ما گوش شماییم شما تن زده تا کی		ما مست و خراباتی و بیخود شده تا کی
ما سوخته حالان و شما سیر و ملولان		آخر بنگویید که این قاعده تا کی
دل زیر و زبر گشت مها چند زنی طشت		مجلس همه شوریده بتا عربده تا کی
دی عقل درافتاد و به کف کرده عصایی		در حلقه رندان شده کاین مفسده تا کی
چون ساقی ما ریخت بر او جام شرابی		بشکست در صومعه کاین معبده تا کی
تسبیح بینداخت و ز سالوس بپرداخت		کاین نوبت شادی است غم بیهده تا کی
آن‌ها که خموشند به مستی مزه نوشند		ای در سخن بی‌مزه گرم آمده تا کی

برخیز که جان است و جهان است و جوانی		خورشید برآمد بنگر نورفشانی
آن حسن که در خواب همی‌جست زلیخا		ای یوسف ایام به صد ره به از آنی
برخیز که آویخت ترازوی قیامت		برسنج ببین که سبکی یا تو گرانی
هر سوی نشانی است ز مخلوق به خالق		قانع نشود عاشق بی‌دل به نشانی
هر لحظه ز گردون برسد بانگ که ای گاو		ما راه سعادت بنمودیم تو دانی
برخیز و بیا دبدبه عمر ابد بین		تا بازرهی زود از این عالم فانی
او عمر عزیزی است از او چاره نداری		او جان جهان آمد و تو نقش جهانی
بر صورت سنگین بزند روح پذیرد		حیف است کز این روح تو محروم بمانی
او کان عقیق آمد و سرمایه کان‌ها		در کان عقیق آی چه دربند دکانی

گر علم خرابات تو را همنفسستی		این علم و هنر پیش تو باد و هوسستی
ور طایر غیبی به تو بر سایه فکندی		سیمرغ جهان در نظر تو مگسستی
گر کوکبه شاه حقیقت بنمودی		این کوس سلاطین بر تو چون جرسستی
گر صبح سعادت به تو اقبال نمودی		کی دامن و ریش تو به دست عسسستی
گر پیش روان بر تو عنایت فکنندی		فکری که به پیش دل توست آن سپسستی
معکوس شنو گر نبدی گوش دل تو		از دفتر عشاق یکی حرف بسستی
گوید همه مردند یکی بازنیامد		بازآمده دیدی اگر آن گیج کسستی
لرزان لهب جان تو از صرصر مرگ است		لرزان نبدی گر ز بقا مقتبسستی
همراه خسان گر نبدی طبع خسیست		در حلق تو این شربت فانی چو خسستی
طفل خرد تو به تبارک برسیدی		در مکتب شادی ز کجا در عبسستی
خاموش که این‌ها همه موقوف به وقت است		گر وقت بدی داعیه فریادرسستی

ای دل تو در این غارت و تاراج چه دیدی		تا رخت گشادی و دکان بازکشیدی
چون جولهه حرص در این خانه ویران		از آب دهان دام مگس گیر تنیدی
از لذت و از مستی این دانه دنیا		پنداشت دل تو که از این دام رهیدی
در سیل کسی خانه کند از گل و از خاک		در دام کسی دانه خورد هیچ شنیدی
ای دل ببر از دام و برون جه تو به هنگام		آن سوی که در روضه ارواح دویدی
ای روح چو طاووس بیفشان تو پر عقل		یا یاد نداری تو که بر عرش پریدی
از عرش سوی فرش فتادی و قضا بود		دادی تو پر خویش و دو سه دانه خریدی
چون گرسنه قحط در این لقمه فتادی		گه لب بگزیدی و گهی دست خلیدی
کو همت شاهانه نه زان دایه دولت		زان شیر تباشیر سعادت بمزیدی
آن خوی ملوکانه که با شیر فرورفت		والله که نیامیزد با خون و پلیدی
آن شاه گل ما به کف خویش سرشته‌ست		آن همت و بختش ز کف شاه چشیدی
والله که در آن زاویه کاوراد الست است		آموخت تو را شاه تو شیخی و مریدی
آموخت تو را که دل و دلدار یکی اند		گه قفل شود گاه کند رسم کلیدی
گه پند و گهی بند و گهی زهر و گهی قند		گه تازه و برجسته گهی کهنه قدیدی
ای سیل در این راه تو بالا و نشیب است		تلوین برود از تو چو در بحر رسیدی
ای خاک از این زخم پیاپی تو نژندی		وی چرخ از این بار گران سنگ خمیدی
ای بحر حقایق که زمین موج و کف توست		پنهانی و در فعل چه پیدا و پدیدی
ای چشمه خورشید که جوشیدی از آن بحر		تا پرده ظلمات به انوار دریدی
هر خاک که در دست گرفتی همه زر شد		شد لعل و زمرد ز تو سنگی که گزیدی
بس تلخ و ترش از تو چو حلوا و شکر شد		بگزیده شد آن میوه که او را بگزیدی
شاگرد کی بودی که تو استاد جهانی		این صنعت بی‌آلت و بی‌کف ز کی دیدی
چون مرکب جبریلی و از سم تو هر خاک		سبزه شود آخر ز چه کهسار چریدی
خامش کن و یاد آور آن را که به حضرت		صد بار از این ذکر و از این فکر بریدی

عاشق شو و عاشق شو بگذار زحیری		سلطان بچه‌ای آخر تا چند اسیری
سلطان بچه را میر و وزیری همه عار است		زنهار به جز عشق دگر چیز نگیری
آن میر اجل نیست اسیر اجل است او		جز وزر نیامد همه سودای وزیری
گر صورت گرمابه نه‌ای روح طلب کن		تا عاشق نقشی ز کجا روح پذیری
در خاک میامیز که تو گوهر پاکی		در سرکه میامیز که تو شکر و شیری
هر چند از این سوی تو را خلق ندانند		آن سوی که سو نیست چه بی‌مثل و نظیری
این عالم مرگ است و در این عالم فانی		گر ز آنک نه میری نه بس است این که نمیری
در نقش بنی آدم تو شیر خدایی		پیداست در این حمله و چالیش و دلیری
تا فضل و مقامات و کرامات تو دیدم		بیزارم از این فضل و مقامات حریری
بی‌گاه شد این عمر ولیکن چو تو هستی		در نور خدایی چه به گاهی و چه دیری
اندازه معشوق بود عزت عاشق		ای عاشق بیچاره ببین تا ز چه تیری
زیبایی پروانه به اندازه شمع است		آخر نه که پروانه این شمع منیری
شمس الحق تبریز از آنت نتوان دید		که اصل بصر باشی یا عین بصیری

هر روز بگه ای شه دلدار درآیی		جان را و جهان را شکفانی و فزایی
یا رب چه خجسته‌ست ملاقات جمالت		آن لحظه که چون بدر بر این صدر برآیی
هر جا که ملاقات دو یار است اثر توست		خود ذوق و نمک بخش وصالی و لقایی
معنی ندهد وصلت این حرف بدان حرف		تا تو ننهی در کلمه فایده زایی
ای داده تو دندان و شکرها که بخایند		دندان دگر داده پی فایده خایی
بیزارم از آن گوش که آواز نیاشنود		و آگاه نشد از خرد و دانش نایی
این مشک به خود چون رود و آب کشاند		تا خواجه سقا نکند جهد سقایی
این چرخ که می‌گردد بی‌آب نگردد		تا سر نبود پای کجا یابد پایی
هان ای دل پرسنده که دلدار کجای است		تو ای دل جوینده و پرسنده کجایی
تیهی ز کجا یابد گلزار و شقایق		پیهی ز کجا یابد تمییز ضیایی
اصداف حواسی که به شب ماند ز در دور		دانند که در هست ز دریای عطایی
درهاست در آن بحر در اصداف نگنجد		آن سوی برو ای صدف این سوی چه پایی
آن نیستی ای خواجه که کعبه به تو آید		گوید بر ما آی اگر حاجی مایی
این کعبه نه جا دارد نی گنجد در جا		می‌گوید العزه و الحسن ردایی
هین غرقه عزت شو و فانی ردا شو		تا جان دهدت چونک ببیند که فنایی
خامش کن و از راه خموشی به عدم رو		معدوم چو گشتی همگی حد و ثنایی

ای ماه اگر باز بر این شکل بتابی		ما را و جهان را تو در این خانه نیابی
چون کوه احد آب شد از شرم عقیقت		چه نادره گر آب شود مردم آبی
از عقل دو صدپر دو سه پر بیش نمانده‌ست		و آن نیز بدان ماند که در زیر نقابی
ای عشق دو عالم ز رخت مست و خرابند		باری تو نگویی ز کی مست و خرابی
تا باده نجوشید در آن خنب ز اول		در جوش نیارد همه را او به شرابی
تا اول با خود نخروشید ربابی		در ناله نیارد همه را او به ربابی
ای گرد جهان گشته و جز نقش ندیده		بر روی زن آبی و یقین دان که بخوابی
در خرمن ما آی اگر طالب کشتی		سوی دل ما آی اگر مرد کبابی
ور ز آنک نیایی بکشیمت به سوی خویش		کز حلقه مایی نه غریبی نه غرابی
مکتب نرود کودک لیکن ببرندش		پنداشته‌ای خواجه که بیرون حسابی
بستان قدح عشرت وز بند برون جه		تا باخبری بند سؤالی و جوابی
آخر بشنو هر نفسی نعره مستان		کای گیج خرف گشته ببین در چه عذابی
دست تو بگیرم دو سه روزی تو همی‌جوش		تا بار دگر روی ز اقبال نتابی
آن جا که شدی مست همان جای بخسبی		و آن سوی که ساقی است همان سوی شتابی
تا چند در آتش روی ای دل نه حدیدی		وی دیده گرینده بس است این نه سحابی
ای ساقی مه روی چه مست است دو چشمت		انگشتک می زن که تو بر راه صوابی
بگشای دهان ز آنچ نگفتم تو بیان کن		بگشا در دل‌ها که تو سلطان خطابی

یا ساقی شرف بشراباتک زندی		فالراح مع الروح من افضالک عندی
برخیز که شورید خرابات افندی		مستان نگر و نقل و شرابات افندی
هر مست درآویخته با مست ز مستی		گردان شده ساقی به مساقات افندی
یک موی نمی‌گنجد در حلقه مستان		جز رقص و هیاهوی و مراعات افندی
بسم الله ساقی ولی نعمت برخیز		تا جان بدهیمت به مکافات افندی
در هر دو جهان است و نبوده‌ست و نباشد		جز دیدن روی تو کرامات افندی
چون تنگ شکر میر خرابات درآمد		یا رب چه لطیف است ملاقات افندی
می‌خندد و می‌گوید من خفته بدم مست		هیهای شنیدم من و هیهات افندی
زان خنده و زان گفتن و زان شیوه شیرین		صد غلغله در سقف سماوات افندی
خورشید ز برق رخ تو چشم ببندد		کافزون ز زجاجه‌ست و ز مشکات افندی
در خانه خمار و خرابات کی دیده‌ست		معراج و تجلی و مقامات افندی
با مست خرابات خدا تا بنپیچی		تا وا ننماید همه رگ‌هات افندی
در خانه دل کژ مکن آن چانه به افسوس		کامروز عیان است خفیات افندی
روزی که روم جانب دریای معانی		یاد آیدت این جمله مقالات افندی
شاد آمدی ای کان شکر عیب مفرما		گر بوسه دهد بنده بر آن پات افندی
واجب کند ای دوست که آرم به صد اخلاص		در سایه زلف تو مناجات افندی
از مصحف آن روی چو ماه تو بخوانیم		سوره قصص و نادره آیات افندی
مستیم ز جام تو و زان نرگس مخمور		رستیم به شاهیت ز شهمات افندی
عالم همه پرغصه و آن نرگس مخمور		فارغ ز بدایات و نهایات افندی
چون سایه فناییم به خورشید جمالت		ایمن شده از جمله آفات افندی
سرمست بیا جانب بازار نظر کن		تا راست شود جمله مهمات افندی
تا روز اجل هر چه بگوییم ز اشعار		این است و دگر جمله خرافات افندی
سلطان غزل‌هاست و همه بنده اینند		هر بیتش مفتاح مرادات افندی
من کردم خاموش تو باقیش بفرما		ای جان اشارات و عبارات افندی
شمس الحق تبریز تویی موسی ایام		بر طور دلم رفته به میقات افندی

تو دوش رهیدی و شب دوش رهیدی		امروز مکن حیله که آن رفت که دیدی
ما را به حکایت به در خانه ببردی		بر در بنشاندی و تو بر بام دویدی
صد کاسه همسایه مظلوم شکستی		صد کیسه در این راه به حیلت ببریدی
آن کیست که او را به دغل خفته نکردی		وز زیر سر خفته گلیمی نکشیدی
گفتی که از آن عالم کس بازنیامد		امروز ببینی چو بدین حال رسیدی
امروز ببینی که چه مرغی و چه رنگی		کز زخم اجل بند قفس را بدریدی
امروز ببینی که کیان را یله کردی		امروز ببینی که کیان را بگزیدی
یا شیر ز پستان کرامات چشیدی		یا شیر ز پستان سیه دیو مکیدی
ای باز کلاه از سر و روی تو برون شد		خوش بنگر و خوش بشنو آنچ نشنیدی
آن جا بردت پای که در سر هوسش بود		و آن جا بردت دیده که آن جا نگریدی
بر تو زند آن گل که به گلزار بکشتی		در تو خلد آن خار که در یار خلیدی
تلخی دهد امروز تو را در دل و در کام		آن زهرگیایی که در این دشت چریدی
آن آهن تو نرم شد امروز ببینی		که قفل دری یا جهت قفل کلیدی
طوق ملکی این دم اگر گوهر پاکی		رد فلکی این دم اگر زشت و پلیدی
گر آب حیاتی تو و گر آب سیاهی		این چشم ببستی تو در آن چشمه رسیدی
با جمله روان‌ها بپر روح روانی		این است سزای تو گر از نفس جهیدی
با خالق آرام تو آرام گرفتی		وز آب و گل تیره بیگانه رمیدی
امروز تو را بازخرد شعله آن نور		کاین جا ز دل و جان به دل و جانش خریدی
آن سیمبر اندر بر سیمین تو آید		کو را چو نثار زر از این خاک بچیدی
ای عشق ببخشای تو بر حال ضعیفان		کز خاک همان رست که در خاک دمیدی
خامش کن و منمای به هر کس سر دل ز آنک		در دیده هر ذره چو خورشید پدیدی
خاموش و دهان را به خموشی تو دوا کن		زیرا که ز پستان سیه دیو چشیدی

ای جان گذرکرده از این گنبد ناری		در سلطنت فقر و فنا کار تو داری
ای رخت کشیده به نهان خانه بینش		وی کشته وجود همه و خویش به زاری
پوشیده قباهای صفت‌های مقدس		وز دلق دو صدپاره آدم شده عاری
از شرم تو گل ریخته در پای جمالت		وز لطف تو هر خار برون رفته ز خاری
بی‌برگ نشاید که دگر غوره فشارد		در میکده اکنون که تو انگور فشاری
اقبال کف پای تو بر چشم نهاده		اندر طمعی که سرش از لطف بخاری
از غار به نور تو به باغ ازل آیند		ای یار چه یاری تو و ای غار چه غاری
بر کار شود در خود و بی‌کار ز عالم		آن کز تو بنوشید یکی شربت کاری
در باغ صفا زیر درختی به نگاری		افتاد مرا چشم و بگفتم چه نگاری
کز لذت حسن تو درختان به شکوفه		آبستن تو گشته مگر جان بهاری
در سجده شدم بیخود و گفتم که نگارا		آخر ز کجایی تو علی الله چه یاری
او گفت که از پرتو شمس الحق تبریز		کاوصاف جمال رخ او نیست شماری

در خانه خود یافتم از شاه نشانی		انگشتری لعل و کمر خاصه کانی
دوش آمده بوده‌ست و مرا خواب ببرده		آن شاه دلارامم و آن محرم جانی
بشکسته دو صد کاسه و کوزه شه من دوش		از عربده مستانه بدان شیوه که دانی
گویی که گزیده‌ست ز مستی رخ من بر		کز شاه رخ من بر کاری است نهانی
امروز در این خانه همی‌بوی نگار است		زین بوی به هر گوشه نگاری است عیانی
خون در تن من باده صرف است از این بوی		هر موی ز من هندوی مست است شبانی
گوشی بنه و نعره مستانه شنو تو		از قامت چون چنگ من الحان اغانی
هم آتش و هم باده و خرگاه چو نقد است		پیران طریقت بپذیرند جوانی
در آینه شمس حق و دین شه تبریز		هم صورت کل شهره و هم بحر معانی

امروز در این شهر نفیر است و فغانی		از جادوی چشم یکی شعبده خوانی
در شهر به هر گوشه یکی حلقه به گوشی است		از عشق چنین حلقه ربا چرب زبانی
بی‌زخم نیابی تو در این شهر یکی دل		از تیر نظرهای چنین سخته کمانی
ای شهر چه شهری تو که هر روز تو عید است		ای شهر مکان تو شد از لطف زمانی
چه جای مکان است و چه سودای زمان است		ای هر دو شده از دم تو نادره لانی
شهری است که او تختگه عشق خدایی است		بغداد نهان است وز او دل همدانی
امروز در این مصر از این یوسف خوبی		بی‌زجر و سیاست شده هر گرگ شبانی
صد پیر دو صدساله از این یوسف خوش دم		مانند زلیخا شده در عشق جوانی
او حاکم دل‌ها و روان‌هاست در این شهر		ماننده تقدیر خدا حکم روانی
صد نور یقین سجده کن روی چو ماهش		کی سوی مهش راه بزد ابر گمانی
صد چون من و تو محو چنان بی‌من و مایی		چون ظلمت شب محو رخ ماه جهانی
جز حضرت او نیست فقیرانه حضوری		جز سایه خورشید رخش نیست امانی
از حیله او یک دو سخن دارم بشنو		چون زهره ندارم که بگویم که فلانی
گر نام نگوییم و نشان نیز نگوییم		زین باده شکافیده شود شیشه جانی
هین دست ملرزان و فروکش قدح عشق		پازهر چو داری نکند زهر زیانی
هر چیز که خواهی تو ز عطار بیابی		دکان محیط است و جز این نیست دکانی

امروز سماع است و مدام است و سقایی		گردان شده بر جمع قدح‌های عطایی
فرمان سقی الله رسیده‌ست بنوشید		ای تن همه جان شو نه که ز اخوان صفایی
ای دور چه دوری تو و ای روز چه روزی		وی گلشن اقبال چه بابرگ و نوایی
از خاک برویند در این دور خلایق		کاین نفخه صور است که کرده‌ست صدایی
از کوه شنو نعره صد ناقه صالح		وز چرخ شنو بانگ سرافیل صلایی
هین رخت فروگیر و بخوابان شتران را		آخر بگشا چشم که در دست رضایی
ای مرده بشو زنده و ای پیر جوان شو		وی منکر محشر هله تا ژاژ نخایی
خواهم سخنی گفت دهانم بمبندید		کامروز حلال است ورا رازگشایی
ور ز آنک ز غیرت ره این گفت ببندید		ره باز کنم سوی خیالات هوایی
ما نیز خیالات بدستیم و از این دم		هستی پذرفتیم ز دم‌های خدایی
صد هستی دیگر به جز این هست بگیری		کاین را تو فراموش کنی خواجه کجایی

ای مونس ما خواجه ابوبکر ربابی		گر دلشده‌ای چند پی نان و کبابی
آتش خور در عشق به مانند شترمرغ		اندر عقب طعمه چه شاگرد عقابی
لقمه دهدت تا کند او لقمه خویشت		این چرخ فریبنده و این برق سحابی
هین لقمه مخور لقمه مشو آتش او را		بی‌لقمه او در دل و جان رزق بیابی
آن وقت که از ناف همی‌خورد تنت خون		نی حلق و گلو بود و نه خرمای رطابی
آن ماهی چه خورده‌ست که او لقمه ما شد		در چشم نیاید خورش مردم آبی
از نعمت پنهان خورد این نعمت پیدا		زان راه شود فربه و زان ماه خضابی
گر ز آنک خرابت کند این عشق برونی		چون سنبله شد دانه در این روز خرابی
آن سنبله از خاک برآورد سر و گفت		من مردم و زنده شدم از داد ثوابی
خواهی که قیامت نگری نقد به باغ آی		نظاره سرسبزی اموات ترابی
ماییم که پوسیده و ریزیده خاکیم		امروز چو سرویم سرافراز و خطابی
بی‌حرف سخن گوی که تا خصم نگوید		کاین گفت کسان است و سخن‌های کتابی

امروز سماع است و شراب است و صراحی		یک ساقی بدمست یکی جمع مباحی
زان جنس مباحی که از آن سوی وجود است		نی اباحتی گیج حشیشی مزاحی
روحی است مباحی که از آن روح چشیده‌ست		کو روح قدیمی و کجا روح ریاحی
در پیش چنین فتنه و در دست چنین می		یا رب چه شود جان مسلمان صلاحی
زین باده کسی را جگر تشنه خنک شد		کو خون جگر ریخت در این ره به سفاحی
جاوید شود عمر بدین کاس صبوحی		ایمن شود از مرگ و ز افغان نیاحی
این صورت غیب است که سرخیش ز خون نیست		اسپید ز نور است نه کافور رباحی
شمعی است برافروخته وز عرش گذشته		پروانه او سینه دل‌های فلاحی
سوزیده ز نورش حجب سبع سماوات		پران شده جان‌ها و روان‌ها ز نواحی
این حلقه مستان خرابات خراب است		دور از لب و دندان تو ای خواجه صاحی
شاباش زهی حال که از حال رهیدیت		شاباش زهی عیش صبوحی و صباحی
با خود ملک الموت بگوید هله واگرد		کاین جا نکند هیچ سلاح تو سلاحی
ما را خبری نی که خبر نیز چه باشد		خود مغفرت این باشد و آمرزش ماحی
از غیب شنو نعره مستان و خمش کن		یک غلغله پاک ز آواز صیاحی
ور نه بدو نان بنده دونان و خسان باش		می‌خور پی سه نان ز سنان زخم رماحی
فارس شده شمس الحق تبریز همیشه		بر شمس شموس و نکند شمس جماحی

ای آنک به دل‌ها ز حسد خار خلیدی		این‌ها همه کردی و در آن گور خزیدی
تلخی دهد امروز تو را در دل و در کام		آن زهرگیاهی که در این دشت چریدی
آن آهن تو نرم شد امروز ببینی		که قفل دری یا جهت قفل کلیدی
طوق ملکی این دم اگر گوهر پاکی		رد فلکی این دم اگر جان پلیدی
با جمله روان‌ها به تک روح روانی		سلطان جهادی اگر از نفس جهیدی
با خالق آرام تو آرام گرفتی		وز دیو رمیده تو به هنگام رهیدی
امروز تو را بازخرد از غمش آن نور		کو را چو دل و جان به دل و جان بخریدی
آن سیمبر اندر بر سیمین تو آید		کو را چو نثار زر از این خاک بچیدی
ای عشق ببخشای بر این خاک که دانی		کز خاک همان رست که در خاک دمیدی
خامش کن و منمای به هر کس سر دل ز آنک		در دیده هر ذره چو خورشید پدیدی

برخیز که صبح است و صبوح است و سکاری		بگشای کنار آمد آن یار کناری
برخیز بیا دبدبه عمر ابد بین		رستند و گذشتند ز دم‌های شماری
آن رفت که اقبال بخارید سر ما		ای دل سر اقبال از این بار تو خاری
گنجی تو عجب نیست که در توده خاکی		ماهی تو عجب نیست که در گرد و غباری
اندر حرم کعبه اقبال خرامید		از بادیه ایمن شده وز ناز مکاری
گردان شده بین چرخ که صد ماه در او هست		جز تابش یک روزه تو ای چرخ چه داری
آن ساغر جان که ملک الموت اجل شد		نی شورش دل آرد و نی رنج خماری
بس کن که اگر جان بخورد صورت ما را		صد عذر بخواهد لبش از خوب عذاری

مگریز ز آتش که چنین خام بمانی		گر بجهی از این حلقه در آن دام بمانی
مگریز ز یاران تو چو باران و مکش سر		گر سر کشی سرگشته ایام بمانی
با دوست وفا کن که وفا وام الست است		ترسم که بمیری و در این وام بمانی
بگرفت تو را تاسه و حال تو چنان است		کز عجز تو در تاسه حمام بمانی
می‌ترسی از این سر که تو داری و از این خو		کان سر تو به رنجوری سرسام بمانی
با ما تو یکی کن سر زیرا سر وقت است		تا همچو سران شاد سرانجام بمانی

گیرم که نبینی رخ آن دختر چینی		از جنبش او جنبش این پرده نبینی
از تابش آن مه که در افلاک نهان است		صد ماه بدیدی تو در اجزای زمینی
ای برگ پریشان شده در باد مخالف		گر باد نبینی تو نبینی که چنینی
گر باد ز اندیشه نجنبد تو نجنبی		و آن باد اگر هیچ نشیند تو نشینی
عرش و فلک و روح در این گردش احوال		اشتر به قطارند و تو آن بازپسینی
می‌جنب تو بر خویش و همی‌خور تو از این خون		کاندر شکم چرخ یکی طفل جنینی
در چرخ دلت ناگه یک درد درآید		سر برزنی از چرخ بدانی که نه اینی
ماه نهمت چهره شمس الحق تبریز		ای آنک امان دو جهان را تو امینی
تا ماه نهم صبر کن ای دل تو در این خون		آن مه تویی ای شاه که شمس الحق و دینی

زان جای بیا خواجه بدین جای نه جایی		کاین جاست تو را خانه کجایی تو کجایی
آن جا که نه جای است چراگاه تو بوده‌ست		زین شهره چراگاه تو محروم چرایی
جاندار سراپرده سلطان عدم باش		تا بازرهی از دم این جان هوایی
گه پای مشو گه سر بگریز از این سو		مستی و خرابی نگر و بی‌سر و پایی
ای راه نمای از می و منزل چو شوی مست		نی راه به خود دانی و نی راه نمایی
مستان ازل در عدم و محو چریدند		کز نیست بود قاعده هست نمایی
جان بر زبر همدگر افتاده ز مستی		همچون ختن غیب پر از ترک خطایی
این نعره زنان گشته که هیهای چه خوبی		و آن سجده کنان گشته که بس روح فزایی
مخدوم خداوندی شمس الحق تبریز		هم نور زمینی تو و خورشید سمایی

ای شاه تو ترکی عجمی وار چرایی		تو جان و جهانی تو و بیمار چرایی
گلزار چو رنگ از صدقات تو ببردند		گلزار بده زان رخ و پرخار چرایی
الحق تو نگفتی و دم باده او گفت		ای خواجه منصور تو بر دار چرایی
در غار فتم چون دل و دلدار حریفند		دلدار چو شد ای دل در غار چرایی
آن شاه نشد لیک پی چشم بد این گو		گر شاه بشد مخزن اسرار چرایی
گر بیخ دلت نیست در آن آب حیاتش		ای باغ چنین تازه و پربار چرایی
گر راه نبرده‌ست دلت جانب گلزار		خوش بو و شکرخنده و دلدار چرایی
گر دیو زند طعنه که خود نیست سلیمان		ای دیو اگر نیست تو در کار چرایی
بر چشمه دل گر نه پری خانه حسن است		ای جان سراسیمه پری دار چرایی
ای مریم جان گر تو نه‌ای حامل عیسی		زان زلف چلیپا پی زنار چرایی
گر از می شمس الحق تبریز نه مستی		پس معتکف خانه خمار چرایی

یک روز مرا بر لب خود میر نکردی		وز لعل لبت جامگی تقریر نکردی
زان شب که سر زلف تو در خواب بدیدم		حیران و پریشانم و تعبیر نکردی
یک عالم و عاقل به جهان نیست که او را		دیوانه آن زلف چو زنجیر نکردی
بگریست بسی از غم تو طفل دو چشمم		وز سنگ دلی در دهنش شیر نکردی
در کعبه خوبی تو احرام ببستیم		بس تلبیه گفتیم و تو تکبیر نکردی
بگرفت دلم در غمت ای سرو جوان بخت		شد پیر دلم پیروی پیر نکردی
با قوس دو ابروی تو یک دل به جهان نیست		تا خسته بدان غمزه چون تیر نکردی
بس عقل که در آیت حسن تو فروماند		وز وی به کرم روزی تفسیر نکردی
در بردن جان‌ها و در آزردن جان‌ها		الحق صنما هیچ تو تقصیر نکردی
در کشتنم ای دلبر خون خوار بکردم		صد لابه و یک ساعت تأخیر نکردی
در آتش عشق تو دلم سوخت به یک بار		وز بهر دوا قرص تباشیر نکردی
بیمار شدم از غم هجر تو و روزی		از بهر من خسته تو تدبیر نکردی
خورشید رخت با زحل زلف سیاهت		صد بار قران کرد و تو تأثیر نکردی
بر خاک درت روی نهادم ز سر عجز		وز قصه هجرانم تحریر نکردی
خامش شوم و هیچ نگویم پس از این من		هر چاکر دیرینه چو توفیر نکردی

بخوردم از کف دلبر شرابی		شدم معمور و در صورت خرابی
گزیدم آتش پنهان پنهان		کز او اندر رخم پیداست تابی
هزاران نکته در عالم بگفتم		ز عشق و هیچ نشنیدم جوابی
گهی سوزد دلم گه خام گردد		به مانند دلم نبود کبابی
مرا آن مه یکی شکلی نموده‌ست		که سیصد مه نبیند آن به خوابی
منم غرقه به بحر انگبینی		که زنبور از کفش یابد لعابی
بهشت اندر رهش کمتر حجابی		خرد پیش مهش کمتر سحابی
جهان را جمله آب صاف می‌بین		که ماهی می‌درخشد اندر آبی
اگر با شمس تبریزی نشینی		از آن مه بر تو تابد ماهتابی

چه باشد گر چو عقل و جان نخسبی		برآری کار محتاجان نخسبی
تو نور خاطر این شب روانی		برای خاطر ایشان نخسبی
شبی بر گرد محبوسان گردون		بگردی ای مه تابان نخسبی
جهان کشتی و تو نوح زمانی		نگاهش داری از طوفان نخسبی
شب قدری که دادی وعده آن روز		دراندیشی از آن پیمان نخسبی
مخسب ای جان که خفتن آن ندارد		چه باشد چون تو داری آن نخسبی
تویی شه پیل و پیش آهنگ پیلان		چو کردی یاد هندستان نخسبی
تو نپسندی ز داد و رحمت خویش		که بستان را کنی زندان نخسبی
اگر خسبی نخسبد جز که چشمت		تویی آن نور جاویدان نخسبی
خمش کردم نگویم تا تو گویی		سخن گویان سخن گویان نخسبی
چو روی شمس تبریزی بدیدی		سزد کز عشق آن سلطان نخسبی

دلا چون واقف اسرار گشتی		ز جمله کارها بی‌کار گشتی
همان سودایی و دیوانه می‌باش		چرا عاقل شدی هشیار گشتی
تفکر از برای برد باشد		تو سرتاسر همه ایثار گشتی
همان ترتیب مجنون را نگه دار		که از ترتیب‌ها بیزار گشتی
چو تو مستور و عاقل خواستی شد		چرا سرمست در بازار گشتی
نشستن گوشه ای سودت ندارد		چو با رندان این ره یار گشتی
به صحرا رو بدان صحرا که بودی		در این ویرانه‌ها بسیار گشتی
خراباتی است در همسایه تو		که از بوهای می خمار گشتی
بگیر این بو و می‌رو تا خرابات		که همچون بو سبک رفتار گشتی
به کوه قاف رو مانند سیمرغ		چه یار جغد و بوتیمار گشتی
برو در بیشه معنی چو شیران		چه یار روبه و کفتار گشتی
مرو بر بوی پیراهان یوسف		که چون یعقوب ماتم دار گشتی

دریغا کز میان ای یار رفتی		به درد و حسرت بسیار رفتی
بسی زنهار گفتی لابه کردی		چه سود از حکم بی‌زنهار رفتی
به هر سو چاره جستی حیله کردی		ندیده چاره و ناچار رفتی
کنار پرگل و روی چو ماهت		چه شد چون در زمین خوار رفتی
ز حلقه دوستان و همنشینان		میان خاک و مور و مار رفتی
چه شد آن نکته‌ها و آن سخن‌ها		چه شد عقلی که در اسرار رفتی
چه شد دستی که دست ما گرفتی		چه شد پایی که در گلزار رفتی
لطیف و خوب و مردم دار بودی		درون خاک مردم خوار رفتی
چه اندیشه که می‌کردی و ناگاه		به راه دور و ناهموار رفتی
فلک بگریست و مه را رو خراشید		در آن ساعت که زار زار رفتی
دلم خون شد چه پرسم من چه دانم		بگو باری عجب بیدار رفتی
چو رفتی صحبت پاکان گزیدی		و یا محروم و باانکار رفتی
جوابک‌های شیرینت کجا شد		خمش کردی و از گفتار رفتی
زهی داغ و زهی حسرت که ناگه		سفر کردی مسافروار رفتی
کجا رفتی که پیدا نیست گردت		زهی پرخون رهی کاین بار رفتی

منم فانی و غرقه در ثبوتی		به دریاهای حی لایموتی
مگر من یوسفم در قعر چاهی		مگر من یونسم در بطن حوتی
وجود ظاهرم تا چند بینی		که اطلس‌هاست اندر برگ توتی
فقیرم من ولیکن نی فقیری		که گردد در به در در عشق لوتی
ز بهر قهر جان لوت خوارم		بمالیده چو جلادان بروتی
به غیر عشق شمس الدین تبریز		نیرزد پیش بنده تره توتی

تو آن ماهی که در گردون نگنجی		تو آن آبی که در جیحون نگنجی
تو آن دری که از دریا فزونی		تو آن کوهی که در هامون نگنجی
چه خوانم من فسون ای شاه پریان		که تو در شیشه و افسون نگنجی
تو لیلیی ولیک از رشک مولی		به کنج خاطر مجنون نگنجی
تو خورشیدی قبایت نور سینه است		تو اندر اطلس و اکسون نگنجی
تویی شاگرد جان افزا طبیبی		در استدلال افلاطون نگنجی
تو معجونی که نبود در ذخیره		ذخیره چیست در قانون نگنجی
بگوید خصم تا خود چون بود این		تو از بی‌چونی و در چون نگنجی
چنین بودی در اشکمگاه دنیا		بگنجیدی ولی اکنون نگنجی
مخوان در گوش‌ها این را خمش کن		تو اندر گوش هر مفتون نگنجی

کریما تو گلی یا جمله قندی		که چون بینی مرا چون گل بخندی
عزیزا تو به بستان آن درختی		که چون دیدم تو را بیخم بکندی
چه کم گردد ز جاهت گر بپرسی		که چونی در فراقم دردمندی
من آنم کز فراقت مستمندم		تو آنی که خلاص مستمندی
در این مطبخ هزاران جان به خرج است		ببین تو ای دل پرخون که چندی
چو حلقه بر درت گر چه مقیمم		چه چاره چون تو بر بام بلندی
بیا ای زلف چوگان حکم داری		که چون گویم در این میدان فکندی
سپند از بهر آن باشد که سوزد		دلا می‌سوز دلبر را سپندی
بیا ای جام عشق شمس تبریز		که درد کهنه را تو سودمندی

نگارا تو در اندیشه درازی		بیاوردی که با یاران نسازی
نه عاشق بر سر آتش نشیند		مگر که عاشقی باشد مجازی
به من بنگر که بودم پیش از این عشق		ز عالم فارغ اندر بی‌نیازی
قضا آمد بدیدم ماه رویی		گرفتم من سر زلفش به بازی
گناه این بود افتادم به عشقی		چو صد روز قیامت در درازی
ز خونم بوی مشک آید چو ریزد		شهید شرمسارم من ز غازی
نصیحت داد شمس الدین تبریز		که چون معشوق ای عاشق ننازی

گر این سلطان ما را بنده باشی		همه گریند و تو در خنده باشی
وگر غم پر شود اطراف عالم		تو شاد و خرم و فرخنده باشی
وگر چرخ و زمین از هم بدرد		ورای هر دو جانی زنده باشی
به هفتم چرخ نوبت پنج داری		چو خیمه شش جهت برکنده باشی
همه مشتاق دیدار تو باشند		تو صد پرده فروافکنده باشی
چو اندیشه به جاسوسی اسرار		درون سینه‌ها گردنده باشی
دلا بر چشم خوبان چهره بگشا		که اندیشد که تو شرمنده باشی
بدیشان صدقه می‌ده چون هلالند		تو بدری از کجا گیرنده باشی
اگر خالی شوی از خویش چون نی		چو نی پر از شکر آکنده باشی
برو خرقه گرو کن در خرابات		چو سالوسان چرا در ژنده باشی
به عشق شمس تبریزی بده جان		که تا چون عشق او پاینده باشی

ببین این فتح ز استفتاح تا کی		ز ساقی مست شو زین راح تا کی
در این اقداح صورت راح جانی است		نظاره صورت اقداح تا کی
چو مرغابی ز خود برساز کشتی		صداع کشتی و ملاح تا کی
تو سباحی و از سباح زادی		فسانه و باد هر سباح تا کی
نفخت فیه جان بخشی است هر صبح		فراق فالق الاصباح تا کی
چو جان بالغان لوحی است محفوظ		مثال کودکان ز الواح تا کی
چو فرموده‌ست رزقت ز آسمان است		زمین شوریدن ای فلاح تا کی
از آن باغ است این سیب زنخدان		قناعت بر یکی تفاح تا کی
جراحت راست دارو حسن یوسف		دوا جستن ز هر جراح تا کی
ز هر جزوت چو مطرب می‌توان ساخت		ز چشمت ساختن نواح تا کی
چو نفس واحدیم از خلق و از بعث		جدا باشیدن ارواح تا کی
دهان بربند در دریا صدف وار		دهان بگشاده چون تمساح تا کی
دهان بربند و قفلی بر دهان نه		ز ضایع کردن مفتاح تا کی

تو نقشی نقش بندان را چه دانی		تو شکلی پیکری جان را چه دانی
تو خود می‌نشنوی بانگ دهل را		رموز سر پنهان را چه دانی
هنوز از کات کفرت خود خبر نیست		حقایق‌های ایمان را چه دانی
هنوزت خار در پای است بنشین		تو سرسبزی بستان را چه دانی
تو نامی کرده‌ای این را و آن را		از این نگذشته‌ای آن را چه دانی
چه صورت‌هاست مر بی‌صورتان را		تو صورت‌های ایشان را چه دانی
زنخ کم زن که اندر چاه نفسی		تو آن چاه زنخدان را چه دانی
درخت سبز داند قدر باران		تو خشکی قدر باران را چه دانی
سیه کاری مکن با باز چون زاغ		تو باز چتر سلطان را چه دانی
سلیمانی نکردی در ره عشق		زبان جمله مرغان را چه دانی
نگهبانی است حاضر بر تو سبحان		تو حیوانی نگهبان را چه دانی
تو را در چرخ آورده‌ست ماهی		تو ماه چرخ گردان را چه دانی
تجلی کرد این دم شمس تبریز		تو دیوی نور رحمان را چه دانی

نه آتش‌های ما را ترجمانی		نه اسرار دل ما را زبانی
برهنه شد ز صد پرده دل و عشق		نشسته دو به دو جانی و جانی
میان هر دو گر جبریل آید		نباشد ز آتشش یک دم امانی
به هر لحظه وصال اندر وصالی		به هر سویی عیان اندر عیانی
ببینی تو چه سلطانان معنی		به گوشه بامشان چون پاسبانی
سرشته وصل یزدان کوه طور است		در آن کان تاب نارد یک زمانی
اگر صد عقل کل بر هم ببندی		نگردد بامشان را نردبانی
نشانی‌های مردان سجده آرد		اگر زان بی‌نشان گویم نشانی
از آن نوری که حرف آن جا نگنجد		تو را این حرف گشته ارمغانی
کمر شد حرف‌ها از شمس تبریز		بیا بربند اگر داری میانی

دلا تا نازکی و نازنینی		برو که نازنینان را نبینی
در این رنگی دلا تا تو بلنگی		نیابی در چنان تا تو چنینی
در آیینه نبینی روی خوبان		که تا با خوی زشتت همنشینی
تو زیبا شو که این آیینه زیباست		تو بی‌چین شو که آیینه است چینی
مشو پنهان که غیرت در کمین است		همی‌بیند تو را کاندر کمینی
ز خود پنهان شدی سر درکشیدی		ببستی چشم تا خود را نبینی
به لب یاسین همی‌خوانی ولیکن		ز کینه جمله تن دندان چو سینی

اگر درد مرا درمان فرستی		وگر کشت مرا باران فرستی
وگر آن میر خوبان را به حیلت		ز خانه جانب میدان فرستی
وگر ساقی جان عاشقان را		میان حلقه مستان فرستی
همه ذرات عالم زنده گردد		چو جانم را بر جانان فرستی
وگر لب را به رحمت برگشایی		مفرح سوی بیماران فرستی
به دربان گفته‌ای مگذار ما را		مرا هر دم بر دربان فرستی
منم کشتی در این بحر و نشاید		که بر من باد سرگردان فرستی
همی‌خواهم که کشتیبان تو باشی		اگر بر عاشقان طوفان فرستی
مرا تا کی مها چون ارمغانی		به پیش این و پیش آن فرستی
دل بریان عاشق باده خواهد		تو او را غصه و گریان فرستی
یکی رطلی گران برریز بر وی		از آن رطلی که بر مردان فرستی
دل و جان هر دو را در نامه پیچم		اگر تو نامه پنهان فرستی
تو چون خورشید از مشرق برآیی		جهان بی‌خبر را جان فرستی
چه باشد ای صبا گر این غزل را		به خلوتخانه سلطان فرستی

کسی کو را بود در طبع سستی		نخواهد هیچ کس را تندرستی
مده دامن به دستان حسودان		که ایشان می‌کشندت سوی پستی
زیانتر خویش را و دیگران را		نباشد چون حسد در جمله هستی
هلا بشکن دل و دام حسودان		وگر نی پشت بخت خود شکستی
از این اخوان چو ببریدی چو یوسف		عزیز مصری و از گرگ رستی
اگر حاسد دو پایت را ببوسد		به باطن می‌زند خنجر دودستی
ندارد مهر مهره او چه گشتی		ندارد دل دل اندر وی چه بستی
اگر در حصن تقوا راه یابی		ز حاسد وز حسد جاوید رستی
اگر چه شیرگیری ترک او کن		نه آن شیر است کش گیری به مستی

چرا ز اندیشه ای بیچاره گشتی		فرورفتی به خود غمخواره گشتی
تو را من پاره پاره جمع کردم		چرا از وسوسه صدپاره گشتی
ز دارالملک عشقم رخت بردی		در این غربت چنین آواره گشتی
زمین را بهر تو گهواره کردم		فسرده تخته گهواره گشتی
روان کردم ز سنگت آب حیوان		به سوی خشک رفتی خاره گشتی
تویی فرزند جان کار تو عشق است		چرا رفتی تو و هرکاره گشتی
از آن خانه که تو صد زخم خوردی		به گرد آن در و درساره گشتی
در آن خانه که صد حلوا چشیدی		نگشتی مطمئن اماره گشتی
خمش کن گفت هشیاریت آرد		نه مست غمزه خماره گشتی

کجا شد عهد و پیمانی که کردی		کجا شد قول و سوگندی که خوردی
نگفتی چرخ تا گردان بود گرد		از این سرگشته هرگز برنگردی
نگفتی تا بود خورشید دلگرم		نکاهد گرم ما را هیچ سردی
نگفتی یک دل و مردانه باشیم		به جان جمله مردان و بمردی
مرا گویی اگر من جور کردم		بدان کردم که پیش از من تو کردی
چرا شاید که با چون من گدایی		چو تو شاهنشهی گیرد نبردی
میان ما و تو سرکنگبین است		ز من سرکه ز تو شکرنوردی
چو من سرکه فروشم پس تو شکر		بیفزا چون به شیرینی تو فردی
منم خاک و چو خاکی باد یابد		تو عذرش نه مگویش گرد کردی
نباشد راه را عار از چو من گرد		که زر را عار نبود رنگ زردی
شهاب آتش ما زنده بادا		چو القاب شهاب سهروردی

دلا رو رو همان خون شو که بودی		بدان صحرا و هامون شو که بودی
در این خاکستر هستی چو غلطی		در آتشدان و کانون شو که بودی
در این چون شد چگونه چند مانی		بدان تصریف بی‌چون شو که بودی
نه گاوی که کشی بیگار گردون		بر آن بالای گردون شو که بودی
در این کاهش چو بیماران دقی		به عمر روزافزون شو که بودی
زبون طب افلاطون چه باشی		فلاطون فلاطون شو که بودی
ایم هو کی اسیرانه چه باشی		همان سلطان و بارون شو که بودی
اگر رویین تنی جسم آفت توست		همان جان فریدون شو که بودی
همان اقبال و دولت بین که دیدی		همان بخت همایون شو که بودی
رها کن نظم کردن درها را		به دریا در مکنون شو که بودی

مرا چون ناف بر مستی بریدی		ز من چه ساقیا دامن کشیدی
چنین عشقی پدید آری به هر دم		پدیدآرنده چون ناپدیدی
دهل پیدا دهلزن چون است پنهان		زهی قفل و زهی این بی‌کلیدی
جنون طرفه پیدا گشت در جان		جنون را عقل‌ها کرده مریدی
هزاران رنگ پیدا شد از آن خم		منزه از کبودی و سپیدی
دو دیده در عدم دوز و عجب بین		زهی اومیدها در ناامیدی
اگر دریای عمانی سراسر		در آن ابری نگر کز وی چکیدی
در آن دکان تو تخته تخته بودی		اگر خود این زمان عرش مجیدی
در اقلیم عدم ز آحاد بودی		در این ده گر چه مشهور و وحیدی
همان جا رو چنان ز آحاد می‌باش		از آن گلشن چرا بیرون پریدی
بر این سو صد گره بر پایت افتاد		ز فکر وهمی و نکته عمیدی

از این تنگین قفس جانا پریدی		وزین زندان طراران رهیدی
ز روی آینه گل دور کردی		در آیینه بدیدی آنچ دیدی
خبرها می‌شنیدی زیر و بالا		بر آن بالا ببین آنچ شنیدی
چو آب و گل به آب و گل سپردی		قماش روح بر گردون کشیدی
ز گردش‌های جسمانی بجستی		به گردش‌های روحانی رسیدی
بجستی ز اشکم مادر که دنیاست		سوی بابای عقلانی دویدی
بخور هر دم می شیرینتر از جان		به هر تلخی که بهر ما چشیدی
گزین کن هر چه می‌خواهی و بستان		چو ما را بر همه عالم گزیدی
از این دیگ جهان رفتی چو حلوا		به خوان آن جهان زیرا پزیدی
اگر چه بیضه خالی شد ز مرغت		برون بیضه عالم پریدی
در این عالم نگنجی زین سپس تو		همان سو پر که هر دم در مزیدی
خمش کن رو که قفل تو گشادند		اجل بنمود قفلت را کلیدی

صلا ای صوفیان کامروز باری		سماع است و نشاط و عیش آری
صلا کز شش جهت درها گشاده‌ست		ز قعر بحر پیدا شد غباری
صلا کاین مغزها امروز پر شد		ز بوی وصل جانی جان سپاری
صلا که یافت هر گوشی و هوشی		ز بی‌هوشی مطلق گوشواری
صلا که ساعتی دیگر نیابی		ز مشرق تا به مغرب هوشیاری
در آن میدان که دیاری نمی‌گشت		به هر گوشه‌ست روحانی سواری
چو هیزم اندر این آتش درآیید		که تا هفتم فلک دارد شراری
میان شوره خاک نفس جز وی		به هر سویی درختی جویباری
تو اندر باغ‌ها دیدی که گیرد		درختی مر درختی را کناری

به تن این جا به باطن در چه کاری		شکاری می‌کنی یا تو شکاری
کز او در آینه ساعت به ساعت		همی‌تابد عجب نقش و نگاری
مثال باز سلطان است هر نقش		شکار است او و می‌جوید شکاری
چه ساکن می‌نماید صورت تو		درون پرده تو بس بی‌قراری
لباست بر لب جوی و تو غرقه		از این غرقه عجب سر چون برآری
حریفت حاضر است آن جا که هستی		ولیکن گر بگوید شرم داری
به هر شیوه که گردد شاخ رقصان		نباشد غایب از باد بهاری
مجه تو سو به سو ای شاخ از این باد		نمی‌دانی کز این باد است یاری
به صد دستان به کار توست این باد		تو را خود نیست خوی حق گزاری
از او یابی به آخر هر مرادی		همو مستی دهد هم هوشیاری
بپرس او کیست شمس الدین تبریز		بجز در عشق او تا سر نخاری

مبارک باد بر ما این عروسی		خجسته باد ما را این عروسی
چو شیر و چون شکر بادا همیشه		چو صهبا و چو حلوا این عروسی
هم از برگ و هم از میوه ممتع		مثال نخل خرما این عروسی
چو حوران بهشتی باد خندان		ابد امروز فردا این عروسی
نشان رحمت و توقیع دولت		هم این جا و هم آن جا این عروسی
نکونام و نکوروی و نکوفال		چو ماه و چرخ خضرا این عروسی
خمش کردم که در گفتن نگنجد		که بسرشت است جان با این عروسی

خبر واده کز این دنیای فانی		به تلخی می‌روی یا شادمانی
عجب یارا ز اصحاب شمالی		عجب ز اصحاب ایمان و امانی
عجب همراز نفس سگ پرستی		عجب همراه شیر راه دانی
عجب در آخرین بازی شدی مات		عجب بردی اگر بردی تو جانی
بسی کژباز کاندر آخر کار		ببرد از اتفاق آسمانی
بود رویت به قبله اندر آن گور		گر اهل قبله بودی در نهانی
ازیرا گور باشد چون صلایه		پی تحویل‌های امتحانی
چو دانه فاسدی را دفن کردی		بروید زو درخت بامعانی
بسی طبل اجل پیشین شنیدی		مگو مرگم درآمد ناگهانی
اگر در عمر آهی برکشیدی		یقین امروز کاندر ظل آنی
وگر با آه راهی نیز رفتی		شهنشاهی و شمع ره روانی

برفتیم ای عقیق لامکانی		ز شهر تو تو باید که بمانی
سفر کردیم چون استارگان ما		ز تو هم سوی تو که آسمانی
یکی صورت رود دیگر بیاید		به مهمانخانه‌ات زیرا که جانی
که مهمانان مثال چار فصلند		تو اصل فصل‌هایی که جهانی
خیال خوب تو در سینه بردیم		شفق از آفتاب آمد نشانی
به پیشت ماند دل با ما نیامد		دل از تو کی رود چون دلستانی
سر دل‌ها به زیر سایه‌ات باد		که دل‌ها را در این مرعا شبانی
فروریزید دندان‌های گرگان		از آنگه که نمودی مهربانی
بهل تا بحر گوید قصه خویش		که تا باری ببینی قصه خوانی

خوشی آخر بگو ای یار چونی		از این ایام ناهموار چونی
به روز و شب مرا اندیشه توست		کز این روز و شب خون خوار چونی
از این آتش که در عالم فتاده‌ست		ز دود لشکر تاتار چونی
در این دریا و تاریکی و صد موج		تو اندر کشتی پربار چونی
منم بیمار و تو ما را طبیبی		بپرس آخر که ای بیمار چونی
منت پرسم اگر تو می‌نپرسی		که ای شیرین شیرین کار چونی
وجودی بین که بی‌چون و چگونه‌ست		دلا دیگر مگو بسیار چونی
بگو در گوش شمس الدین تبریز		که ای خورشید خوب اسرار چونی

بر من نیستی یارا کجایی		به هر جایی که هستی جان فزایی
ز خشم من به هر ناکس بسازی		به رغم من به هر آتش درآیی
چو بینی مر مرا نادیده آری		چنین باشد وفا و آشنایی
عزیزی بودم خوارم ز عشقت		در این خواری نگر کبر خدایی
برای تو جدا گردم ز عالم		که تا ناید مرا بوی جدایی
سبک روحا گران کردی تو رو را		که یعنی قصد دارم بی‌وفایی
تو در دل جورها داری همی‌کن		که تا روز قیامت جان مایی
الا ای چرخ زاینده چنین ماه		نزایی و نزایی و نزایی
به کوه قاف شمس الدین تبریز		همایی و همایی و همایی

دلا در روزه مهمان خدایی		طعام آسمانی را سرایی
در این مه چون در دوزخ ببندی		هزاران در ز جنت برگشایی
نخواهد ماند این یخ زود بفروش		بیاموز از خدا این کدخدایی
برون کن خرقه کان زین چار رقعه‌ست		ترابی آتشی آبی هوایی
برهنه کن تو جزو جان و بنما		ز خرقه گر به کل بیرون نیایی
بیامد جان که عذر عشق خواهد		که عفوم کن که جان عذرهایی
در این مه عذر ما بپذیر ای عشق		خطا کردیم ای ترک خطایی
به خنده گوید او دستت گرفتم		که می‌دانم که بس بی‌دست و پایی
تو را پرهیز فرمودم طبیبم		که تو رنجور این خوف و رجایی
بکن پرهیز تا شربت بسازم		که تا دور ابد باخود نیایی
خمش کردم که شرحش عشق گوید		که گفت او است جان را جان فزایی

سؤالی دارم ای خواجه خدایی		که امروز این چنین شیرین چرایی
کی باشد مه که گویم ماه رویی		کی باشد جان که گویم جان فزایی
مثالی لایق آن روی خوبت		بسی شب‌ها ز حق کردم گدایی
رها کن این همه با ما تو چونی		تو جانی و به چونی درنیایی
تو صدساله ره از چونی گذشتی		میان موج‌های کبریایی
هوای خویشتن را سر بریدی		ز میل نفس خود کردی جدایی
همه میل دل معشوق گشتی		به تسلیم و رضا و مرتضایی
از این هم درگذشتم چونی ای جان		که این دم رستخیز سحرهایی
همی‌پیچی به صد گون چشم ما را		به صد صورت جهان را می‌نمایی
زمانی صورت زندان و چاهی		زمانی گلستان و دلربایی
همان یک چیز را گه مار سازی		گهی بخشی درختی و عصایی
به دست توست بوقلمون همه چیز		ز انسان و ز حیوان و نمایی
گهی نیل است و گاهی خون بسته		گهی لیل است و گه صبح ضیایی
بدین خوف و رجاها منعقد شد		که از هر ضد ضد بر می‌گشایی
سؤالی چند دارم از تو حل کن		که مشکل‌های ما را مرتجایی
سؤال اول آن است ای سخندان		که هم اول هم آخر جان مایی
چو اول هم تویی و آخر تویی هم		ز کی دانم وفا و بی‌وفایی
دوم آن است ای آن کت دوم نیست		که رنج احولی را توتیایی

هلا ای آب حیوان از نوایی		همی‌گردان مرا چون آسیایی
چنین می‌کن که تا بادا چنین باد		پریشان دل به جایی من به جایی
نجنبد شاخ و برگی جز به بادی		نپرد برگ که بی‌کهربایی
چو کاهی جز به بادی می‌نجنبد		کجا جنبد جهانی بی‌هوایی
همه اجزای عالم عاشقانند		و هر جزو جهان مست لقایی
ولیک اسرار خود با تو نگویند		نشاید گفت سر جز با سزایی
چراخواران چراشان هم چراخوار		ز کاسه و خوان شیرین کدخدایی
نه موران با سلیمان راز گفتند		نه با داوود می‌زد که صدایی
اگر این آسمان عاشق نبودی		نبودی سینه او را صفایی
وگر خورشید هم عاشق نبودی		نبودی در جمال او ضیایی
زمین و کوه اگر نه عاشق اندی		نرستی از دل هر دو گیاهی
اگر دریا ز عشق آگه نبودی		قراری داشتی آخر به جایی
تو عاشق باش تا عاشق شناسی		وفا کن تا ببینی باوفایی
نپذرفت آسمان بار امانت		که عاشق بود و ترسید از خطایی

بیاموز از پیمبر کیمیایی		که هر چت حق دهد می‌ده رضایی
همان لحظه در جنت گشاید		چو تو راضی شوی در ابتلایی
رسول غم اگر آید بر تو		کنارش گیر همچون آشنایی
جفایی کز بر معشوق آید		نثارش کن به شادی مرحبایی
که تا آن غم برون آید ز چادر		شکرباری لطیفی دلربایی
به گوشه چادر غم دست درزن		که بس خوب است و کرده‌ست او دغایی
در این کو روسبی باره منم من		کشیده چادر هر خوش لقایی
همه پوشیده چادرهای مکروه		که پنداری که هست او اژدهایی
من جان سیر اژدرها پرستم		تو گر سیری ز جان بشنو صلایی
نبیند غم مرا الا که خندان		نخوانم درد را الا دوایی
مبارکتر ز غم چیزی نباشد		که پاداشش ندارد منتهایی
به نامردی نخواهی یافت چیزی		خمش کردم که تا نجهد خطایی

سبک بنواز ای مطرب ربایی		بگردان زوتر ای ساقی شرابی
که آورد آن پری رو رنگ دیگر		ز چشمه زندگی جوشید آبی
چه آتش زد نهان دلبر به دل‌ها		که مجلس پر شد از بوی کبابی
چرا ای پیر مجلس چنگ پرفن		نگویی ناله نی را جوابی
نی نه چشم زان چشمان چه گوید		چنین بیدار باشد مست خوابی
دل سنگین چو یابد تاب آن چشم		شود در حال او در خوشابی
گدازد هر دو عالم بحر گیرد		چون آن مه رو براندازد نقابی
ایا ساقی به اصحاب سعادت		بده حالی تو باری خمر نابی
قدم تا فرق پر دارید از این می		که بوی شمس تبریزی بیابی

سلام علیک ای مقصود هستی		هم از آغاز روز امروز مستی
تویی می واجب آید باده خوردن		تویی بت واجب آید بت پرستی
به دوران تو منسوخ است شیشه		بگردان آن سبوهای دودستی
بیا بشنو حدیث پوست کنده		همه مغزم چو در مغزم نشستی
هلا ای یوسف خوبان به مصر آ		ز قعر چه به حبل الله رستی
بگیر ای چرخ پیر چنبری پشت		رسن را سخت کز چنبر بجستی
منم لولی و سرنا خوش نوازم		بده شکر نیم را چون شکستی
به دو بوسه مخا از خشم لب را		تو ده نان چون دکان‌ها را ببستی
بلی گو نی مگو ای صورت عشق		که سلطان بلی شاه الستی
بلی تو برآردمان به بالا		بلی ما فرود آرد به پستی
خمش کن عشق خود مجنون خویش است		نه لیلی گنجد و نی فاطمستی

اگر خورشید جاویدان نگشتی		درخت و رخت بازرگان نگشتی
دو دست کفشگر گر ساکنستی		همیشه گربه در انبان نگشتی
اگر نه عشوه‌های باد بودی		سر شاخ گل خندان نگشتی
چه گویم گر نبودی آن که دانی		به هر دم این نگشتی آن نگشتی
فلک چتر است و سلطان عقل کلی		نگشتی چتر اگر سلطان نگشتی
اگر آواز سرهنگان نبودی		نگشتی اختر و کیوان نگشتی
کریمی گر ندادی ابر و باران		یکی جرعه به گرد خوان نگشتی
درونت گر نبودی کیمیاگر		به هر دم خون و بلغم جان نگشتی
نهان از عالم ار نی عالمستی		دل تاریک تو میدان نگشتی
نهان دار این سخن را ز آنک زرها		اگر پنهان نبودی کان نگشتی

ز ما برگشتی و با گل فتادی		دو چشم خویش سوی گل گشادی
ز شرم روی ما گل از تو بگریخت		ز گل واگشتی این جا سر نهادی
نهادی سر که پای من ببوسی		نیابی بوسه گل را بوسه دادی
بدان لب‌ها که بوی گل گرفته‌ست		نیابی بوسه گر چه اوستادی
برای رفع بویش این دو لب را		همی‌مالم به خاکت من ز شادی
کجا بردارم این لب از تو ای خاک		ولی فتنه تویی گل را تو زادی
تو آن خاکی که از حق لطف دزدی		تو دزدی و مریدی و مرادی

چنین باشد چنین گوید منادی		که بی‌رنجی نبینی هیچ شادی
چه مایه رنج‌ها دیدی تو هر روز		تأمل کن از آن روزی که زادی
چه خون از چشم و دل‌ها برگشاده‌ست		که تا تو چشم در عالم گشادی
خداوندا اگر آهن بدیدی		ز اول آن کشاکش کش تو دادی
ز بیم و ترس آهن آب گشتی		گدازیدی نپذرفتی جمادی
ولیک آن را نهان کردی ز آهن		به هر روز اندک اندک می‌نهادی
چو آهن گشت آیینه به آخر		بگفتا شکر ای سلطان هادی

کجا شد عهد و پیمان را چه کردی		امانت‌های چون جان را چه کردی
چرا کاهل شدی در عشقبازی		سبک روحی مرغان را چه کردی
نشاط عاشقی گنجی است پنهان		چه کردی گنج پنهان را چه کردی
تو را با من نه عهدی بود ز اول		بیا بنشین بگو آن را چه کردی
چنان ابری به پیش ما چه بستی		چنان خورشید خندان را چه کردی

به بخت و طالع ما ای افندی		سفر کردی از این جا ای افندی
چراغم مرد و دودم رفت بالا		دو چشمم ماند بالا ای افندی
زمین تا آسمان دود سیاه‌ست		سیه پوشید سودا ای افندی
در این عالم مرا تنها تو بودی		بماندم بی‌تو تنها ای افندی
کجا بختی که اندر آتش تو		ببیند حال ما را ای افندی
همی‌گویم افندی ای افندی		جوابم گوی و بازآ ای افندی
چه بازآیم چه گویم من که رفتم		ورای هفت دریا ای افندی
چه حیران و چه دشمن کام گشتم		تو رحمت کن خدایا ای افندی
همی‌ترسم که تا آن رحمت آید		نماند بنده برجا ای افندی
تتیپایش افندی این چه کردی		تتیپا ثا تتیپا ای افندی

نگارا تو گلی یا جمله قندی		که چون بینی مرا چون گل بخندی
نگارا تو به بستان آن درختی		که چون دیدم تو را بیخم بکندی
چه کم گردد ز حسنت گر بپرسی		که چونی در فراقم دردمندی
من آنم کز فراقت مستمندم		تو آنی که هلاک مستمندی
در این مطبخ هزاران جان به خرج است		ببین تو ای دل مسکین که چندی
چو حلقه بر درت سر می‌زنم من		چه چاره چون تو بر بام بلندی
بیا ای زلف چوگان حکم داری		که چون گویم در این میدان فکندی
سپند از بهر آن باشد که سوزد		دلا می سوز دلبر را سپندی
بیا ای جام عشق شمس تبریز		که درد کهنه را تو سودمندی

شنودم من که چاکر را ستودی		کی باشم من تو لطف خود نمودی
تو کان لعل و جان کهربایی		به رحمت برگ کاهی را ربودی
یکی آهن بدم بی‌قدر و قیمت		توام آیینه ای کردی زدودی
ز طوفان فناام واخریدی		که هم نوحی و هم کشتی جودی
دلا گر سوختی چون عود بوده		وگر خامی بسوز اکنون که عودی
به زیر سایه اقبال خفتم		برون پنج حس راهم گشودی
بدان ره بی‌پر و بی‌پا و بی‌سر		به شرق و غرب شاید شد به زودی
در آن ره نیست خار اختیاری		نه ترسایی است آن جا نه جهودی
برون از خطه چرخ کبودش		رهیده جان ز کوری و کبودی
چه می‌گریی بر خندندگان رو		چه می‌پایی همان جا رو که بودی
از این شهدی که صد گون نیش دارد		بجز دنبل ببین چیزی فزودی

دگرباره شه ساقی رسیدی		مرا در حلقه مستان کشیدی
دگرباره شکستی توبه‌ها را		به جامی پرده‌ها را بردریدی
دگربار ای خیال فتنه انگیز		چو می بر مغز مستان بردویدی
بیا ای آهو از نافت پدید است		که از نسرین و نیلوفر چریدی
همه صحرا گل است و ارغوان است		بدان یک دم که در صحرا دمیدی
مکن ای آسمان ناموس کم کن		که از سودای ماه من خمیدی
بگو ای جان وگر نی من بگویم		که از شرم جمالش ناپدیدی
بگویم ای بهشت این دم به گوشت		که بی‌او بسته‌ای و بی‌کلیدی
چو خاتونان مصری ای شفق تو		چو دیدی یوسفم را کف بریدی
بدیدم دوش کبریتی به دستت		یقین کردم که دیکی می‌پزیدی
تو هم ای دل در آن مطبخ که او بود		پس دیوار چیزی می‌شنیدی
نه عیدی که دو بار آید به سالی		به رغم عید هر روزی تو عیدی
خداوندا به قدرت بی‌نظیری		که حسنی لانظیری برتنیدی
چنین نوری دهی اشکمبه‌ای را		چنینی را گزافه کی گزیدی
بگو ای گل که این لطف از کی داری		نه خار خشک بودی می‌خلیدی
تو هم ای چشم جنس خاک بودی		بگفتی من چه بینم هم بدیدی
تو هم ای پای برجا مانده بودی		دوانیدت دواننده دویدی
دم عیسی و علمش را عدوی		عجب ای خر بدین دعوت رسیدی
چو مال این علم ماند مرد ریگت		نه تو مانی نه علمی که گزیدی
جهان پیر را گفتم جوان شو		ببین بخت جوان تا کی قدیدی
بیا امید بین که نیک نبود		در این امید بی‌حد ناامیدی
بدو پیوندم از گفتن ببرم		نبرم زان شهی که تو بریدی

اگر یار مرا از من برآری		من او گشتم بگو با او چه داری
میان ما چو تو مویی نبینی		تو مانی در میان شرمساری
ببین عیب ار چه عاشق گشت رسوا		نباشد عار گر بحری است عاری
بیا ای دست اندر آب کرده		کلوخ خشک خواهی تا برآری
تو خواهی همچو ابر بازگونه		که باران از زمین بر چرخ باری
چو ناخن نیز نگذارد تو را عشق		روا باشد که آن سر را بخاری
قراری یابی آنگه بر لب عشق		چو ساکن گشته‌ای در بی‌قراری
مکن یاد کسی ای جان شیرین		که نشناسد خزان را از بهاری
نداند عطسه را زان لاغ دیگر		نداند شیر از روبه عیاری
بگفتم ای ونک غوطی بخوردم		در آن موج لطیف شهریاری
شدم از کار من از شمس تبریز		بیا در کار گر تو مرد کاری

صلا ای صوفیان کامروز باری		سماع است و وصال و عیش آری
بکن ای موسی جان خلع نعلین		که اندر گلشن جان نیست خاری
کبوترها سراسر باز گردند		که افتاد این شکاران را شکاری
شود سرهای مستان فارغ از درد		چو سر درکرد خمر بی‌خماری
بخور که ساعتی دیگر نبینی		ز مشرق تا به مغرب هوشیاری
برآور بینی و بوی دگر جوی		که این بینی است آن بو را مهاری

صلا ای صوفیان کامروز باری		سماع است و شراب و عیش آری
صلا که ساعتی دیگر نیابی		ز مشرق تا به مغرب هوشیاری
چنان در بحر مستی غرق گردند		که دل در عشق خوبی خوش عذاری
از این مستان ننوشی های و هویی		وزین خوبان نبینی گوشواری
در این مستان کجا وهمی رسیدی		گر این مستان ننالند از خماری
به صد عالم نگنجد از جلالت		چنین سلطان و اعظم شهریاری
ولیکن چون غبار انگیخت اسپش		به وهم آمد کر و فر سواری
دهان بربند کاین جا یک نظر نیست		که بشناسد سواری از غباری

منم غرقه درون جوی باری		نهانم می‌خلد در آب خاری
اگر چه خار را من می‌نبینم		نیم خالی ز زخم خار باری
ندانم تا چه خار است اندر این جوی		که خالی نیست جان از خارخاری
تنم را بین که صورتگر ز سوزن		بر او بنگاشت هر سویی نگاری
چو پیراهن برون افکندم از سر		به دریا درشدم مرغاب واری
که غسل آرم برون آیم به پاکی		به خنده گفت موج بحر کاری
مثال کاسه چوبین بگشتم		بر آن آبی که دارد سهم ناری
نمی‌دانم که آن ساحل کجا شد		که پیدا نیست دریا را کناری
تو شمس الدین تبریز ار ملولی		به هر لحظه چه افروزی شراری

چو عشق آمد که جان با من سپاری		چرا زوتر نگویی کآری آری
جهان سوزید ز آتش‌های خوبان		جمال عشق و روی عشق باری
چو جان بیند جمال عشق گوید		شدم از دست و دست از من نداری
بدیدم عشق را چون برج نوری		درون برج نوری اه چه ناری
چو اشترمرغ جان‌ها گرد آن برج		غذاشان آتشی بس خوشگواری
ز دور استاده جانم در تماشا		به پیش آمد مرا خوش شهسواری
یکی رویی چو ماهی ماه سوزی		یکی مریخ چشمی پرخماری
که جان‌ها پیش روی او خیالی		جهان در پای اسب او غباری
همی‌رست از غبار نعل اسبش		بیابان در بیابان خوش عذاری
همی‌تازید عقلم اندک اندک		همی‌پرید از سر چون طیاری
همین دانم دگر از من مپرسید		که صد من نیست آن جا در شماری
من آن آبم که ریگ عشق خوردش		چه ریگی بلک بحر بی‌کناری
چو لاله کفته‌ای در شهر تبریز		شدم بر دست شمس الدین نگاری

نگفتم دوش ای زین بخاری		که نتوانی رضا دادن به خواری
در آن جان‌ها که شکر روید از حق		شکر باشد ز هر حسیش جاری
اگر صد خنب سرکه درکشد او		نه تلخی بینی او را نی نزاری
خدایت چون سر مستی نداده‌ست		حذر کن تا سر مستی نخاری
از آن سر چون سر جان را شراب است		همی‌نوشد شراب اختیاری
ز تو خنده همی پنهان کند او		که او خمری است و تو مسکین خماری
چو داد آن خواجه را سرکه فروشی		چه شیرین کرد بر وی سوکواری
گوارش خر از آن رخسار چون ماه		کز آن یابند مردان خوشگواری
درآید در تن تو نور آن ماه		چنان کاندر زمین لطف بهاری
ببخشد مر تو را هم خلعت سبز		رهاند مر تو را از خاکساری
تصورها همه زین بوی برده		برون روژیده از دل چون دراری
تفضل ایها الساقی و اوفر		و لکن لا براح مستعار
و صبحنا بخمر مستطاب		فان الیمن جما فی ابتکار
و مسینا بخمر من صبوح		و دم و اسلم ایا خیر المداری

به جان تو پس گردن نخاری		نگویی می‌روم عذری نیاری
بسازی با دو سه مسکین بی‌دل		اگر چه بی‌دلان بسیار داری
نگویی کار دارم در پی کار		چه باشی بسته تو خاوندگاری
تو گویی می‌روم رنجور دارم		نه رنجوران ما را می‌گذاری
ز ما رنجورتر آخر کی باشد		که در چشمت نیاییم از نزاری
خوری سوگند که فردا بیایم		چه دامن گیردت سوگند خواری
تو با سوگند کاری پخته‌ای سر		که بر اسرار پنهانی سواری
تو ماهی ما شبیم از ما بمگریز		که بی‌مه شب بود دلگیر و تاری
تو آبی ما مثال کشت تشنه		مگرد از ما که آب خوشگواری
بپاش ای جان درویشان صادق		چه باشد گر چنین تخمی بکاری
چه درویشان که هر یک گنج ملکند		که شاهان راست ز ایشان شرمساری
به تو درویش و با غیر تو سلطان		ز تو دارند تاج شهریاری
که مه درویش باشد پیش خورشید		کند بر اختران مه شهسواری
منم نای تو معذورم در این بانگ		که بر من هر دمی دم می‌گماری
همه دم‌های این عالم شمرده‌ست		تو ای دم چه دمی که بی‌شماری

به تن با ما به دل در مرغزاری		چو دربند شکاری تو شکاری
به تن این جا میان بسته چو نایی		به باطن همچو باد بی‌قراری
تنت چون جامه غواص بر خاک		تو چون ماهی روش در آب داری
در این دریا بسی رگ‌هاست صافی		بسی رگ‌هاست کان تیره است و تاری
صفای دل از آن رگ‌های صافی است		بدان رگ پی بری چون پر برآری
در آن رگ‌ها تو همچون خون نهانی		ور انگشتی نهم تو شرم داری
از آن رگ‌هاست بانگ چنگ خوش رگ		ز عکس و لطف آن زاری است زاری
ز بحر بی‌کنار است این نواها		کی می‌غرد به موج از بی‌کناری

مرا بگرفت روحانی نگاری		کناری و کناری و کناری
بزد با من میان راه تنگی		دوچاری و دوچاری و دوچاری
ز جان برخاست ز آتش‌های عشقش		بخاری و بخاری و بخاری
مبادا هیچ دل را زین چنین عشق		قراری و قراری و قراری
سکست این کره تند دل من		فساری و فساری و فساری
نهاده بر سرش افسار سودا		غباری و غباری و غباری
فتاده در سرش از شمس تبریز		خماری و خماری و خماری

متاز ای دل سوی دریای ناری		که می‌ترسم که تاب نار ناری
وجودت از نی و دارد نوایی		ز نی هر دم نوایی نو برآری
نیستانت ندارد تاب آتش		وگر چه تو ز نی شهری برآری
میان شهر نی منشین بر آذر		که هر سو شعله اندر شعله داری
اگر نی سوی آتش میل دارد		چو میل رزق سوی رزق خواری
نیاز آتش است آن میل تنها		که آتش رزق می‌خواهد به زاری
به هر چت نی بفرماید تو نی کن		خلاف نی بکن از شهریاری
خلافش کردی و نی در کمین است		چو نی کم شد سر دیگر نخاری
پدید آید تو را ناگه وجودی		نه نی دارد نه شکر آنچ داری
یکی نوری لطیفی جان فزایی		در او می‌های گوناگون کاری
گشایی پر و بالی کز حلاوت		نمایی لطف‌های لاله زاری
میان این چنین نوری نماید		دگر خورشید و جان‌ها چون ذراری
به نور او بسوزی پر خود را		ز شیرینی نورش گردی عاری
ز ناله واشکافد قرص خورشید		که گل گل وادهد هم خار خاری
زبان واماند زین پس از بیانش		زبان را کار نقش است و نگاری
نگار و نقش چون گلبرگ باشد		گدازیده شود چون آب واری
بر آن ساحل که‌ای‌ن گل‌ها گدازید		اگر خواهی تو مستی و خماری
همی‌گو نام شمس الدین تبریز		کز او این کارها را برگزاری

مرا در خنده می‌آرد بهاری		مرا سرگشته می‌دارد خماری
مرا در چرخ آورده‌ست ماهی		مرا بی‌یار گردانید یاری
چو تاری گشتم از آواز چنگی		نوایش فاش و پیدا نیست تاری
جهانی چون غباری او برانگیخت		که پنهان شد چو بادی در غباری
حیاتی چون شرار آن شه برافروخت		که پنهان شد چو سوزی در شراری
جمال گلستان آن کس برآراست		که پنهان شد چو گل در جان خاری
دلم گوید که ساقی را تو می‌گو		که جانم مست آن باقی است باری
دلم چون آینه خاموش گویاست		به دست بوالعجب آیینه داری
کز او در آینه ساعت به ساعت		همی‌تابد عجب نقش و نگاری

بدید این دل درون دل بهاری		سحرگه دید طرفه مرغزاری
در او آرامگاه جان عاشق		در او بوس و کنار بی‌کناری
که فردوسش غلام آن گلستان		بهشت از سبزه زارش شرمساری
به هر جانب یکی حلقه سماعی		به زیر هر درختی خوش نگاری
اگر پیری درآید همچو کافور		شود گل عارضی مشکین عذاری
چو شیر اسکست جان زنجیرها را		رمید آن سو چو مجنون بی‌قراری
برفتم در پی جان تا کجا شد		در آن رفتن مرا بگشاد کاری
بدیدم طرفه منزل‌های دلکش		ولیک از جان ندیدم من غباری
بگو راز مرا تا بازآید		وگر ناید بیا واپس تو باری
نشانی‌ها بیاور ارمغانی		که تا تن را کنم من دارداری
کیست آن مه خداوند شمس تبریز		خداخلقی عجیبی نامداری

خداوندا زکات شهریاری		ز من مگذر شتاب ار مهر داری
هلا آهسته‌تر ای برق سوزان		که شد چشمم ز تو ابر بهاری
نمی‌تاند نظر کاندر رکابت		رسد در گرد مرکب از نزاری
عنان درکش پیاده پروری کن		که خورشیدی و عالم بی‌تو تاری
جدایی نیست این تلخی نزع است		گلوی ما به هجران می‌فشاری
چو سایه می‌دود جان در پی تو		گذشت از سایه جان در بی‌قراری
به روی او دلا بس باده خوردی		بدین تلخی از آن رو در خماری
چه باشد ای جمالت ساقی جان		خماری را به رحمت سر بخاری
نه دست من گرفتی عهد کردی		که ما را تا قیامت دست یاری
ز دست عهد تو از دست رفتم		به جان تو که دست از من نداری
کی یارد با تو دیگر عهد کردن		که تو سنگین دلی بی‌زینهاری
تو خیره کشتری یا چشم مستت		که بر خسته دلانش می‌گماری
حدیث چشم تو گفتم دلم رفت		به دریای فنا و جان سپاری
دل من رفت عشقت را بقا باد		در اقبال و مراد و کامکاری
بزی ای عشق بهر عاشقان را		ابد تا کارشان را می‌گذاری

ندارد مجلس ما بی‌تو نوری		که مجلس بی‌تو باشد همچو گوری
بیایی یا بدان سومان بخوانی		ز فضلت این کرامت نیست دوری
خلایق همچو کشت و تو بهاری		به تو یابد شقایقشان ظهوری
تجلی کن که تا سرمست گردند		کنند اجزای عالم مست شوری
چو دریای عتاب تو بجوشد		برآید موج طوفان از تنوری
چو گردون قبول تو بگردد		شود جمله مصیبت‌ها سروری
خمش بگذار این شیشه گری را		مبادا که زند بر شیشه کوری

ز هر چیزی ملول است آن فضولی		ملولش کن خدایا از ملولی
به قاصد تا بیاشوبد بجنگد		بدو گفتم ملولی هست گولی
بخورد آن بازی من خشمگین شد		مرا گفتا خمش دیوانه لولی
نگوید هیچ را بد مرد این راه		مبین بد هیچ را ور نی تو غولی
بگفتم عین انکار تو بر من		نه بد دیدن بود یا بی‌حصولی
مرا گفت او تناقض‌های بینا		بود از مصلحت نه از بی‌اصولی
محالی گر بگوید مرد کامل		تو عین حال دانش ای حلولی
گهی درد که داند گه بدوزد		گهی شاهی کند گاهی رسولی
به تأویلات تو او درنگنجد		که تو هستی فصولی او اصولی
ز خود منگر در او از خود برون آ		که بر بی‌حد ندارد حد شمولی
خمش ای نفس تازی هم بگویم		دوباره لا تقولی لا تقولی

مرا هر لحظه قربان است جانی		تو را هر لحظه در بنده گمانی
دو چشم تو بیان حال من بس		که روشنتر از این نبود بیانی
جهان چون نی هزاران ناله دارد		که یک نی دید از شکرستانی
از آن شکرستان دیدم نشان‌ها		ندیدم از تو شیرینتر نشانی
مثال عشق پیدایی و پنهان		ندیدم همچو تو پیدا نهانی
جهان جویای توست و جای آن هست		مثل بشنو که جان به از جهانی
نه‌ای بر آسمان ای ماه لیکن		شود هر جا که تابی آسمانی

مگیر ای ساقی از مستان کرانی		که کم یابی گرانی بی‌گرانی
بیا ای سرو گلرخ سوی گلشن		که به از سرو نبود سایه بانی
چو نور از ناودان چشم ریزد		یقین بی‌بام نبود ناودانی
عجب آن بام بالای چه خانه‌ست		مبارک جا مبارک خاندانی
که را بود این گمان که بازیابیم		نشانی زین چنین فتنه نشانی
دلی که چون شفق غرقاب خون بود		پر از خورشید شد چون آسمانی
ز حرص این شکم پهلو تهی کن		که تا پهلو زنی با پهلوانی
عجب ننگت نمی‌آید برادر		ز جانی کو بود محتاج نانی
که آب زندگانی گفت ما را		که جز دکان نان داری دکانی

ز مهجوران نمی‌جویی نشانی		کجا رفت آن وفا و مهربانی
در این خشکی هجران ماهیانند		بیا ای آب بحر زندگانی
برون آب ماهی چند ماند		چه گویم من نمی‌دانم تو دانی
کی باشم من که مانم یا نمانم		تو را خواهم که در عالم بمانی
هزاران جان ما و بهتر از ما		فدای تو که جان جان جانی
مرا گویی خمش نی توبه کردی		که بگذاری طریق بی‌زبانی
به خاک پای تو باخود نبودم		ز مستی و شراب و سرگرانی
به خاموشی به از خنبی نباشم		نمی‌ماند می اندر خم نهانی
شراب عشق جوشانتر شرابی است		که آن یک دم بود این جاودانی
رخ چون ارغوانش آن کند آن		که صد خم شراب ارغوانی
دگر وصف لبش دارم ولیکن		دهان تو بسوزد گر بخوانی
عجب مرغابی آمد جان عاشق		که آرد آب ز آتش ارمغانی
ز آتش یافت تشنه ذوق آبش		کند آتش به آبش نردبانی

برون کن سر که جان سرخوشانی		فروکن سر ز بام بی‌نشانی
به هر دم رخت مشتاقان خود را		بدان سو کش که بس خوش می‌کشانی
که عاشق همچو سیل و تو چو بحری		که عاشق چون قراضه‌ست و تو کانی
سقط‌های چو شکر باز می‌گوی		که تو از لعل‌ها در می‌فشانی
زهی آرامگاه جمله جان‌ها		عجب افتاد حسن و مهربانی
ز خوبی روی مه را خیره کردی		به رحمت خود چنانتر از چنانی
به هر تیری هزار آهو بگیری		زهی شیری که بس سخته کمانی
به هر بحری که تازی همچو موسی		شکافد بحر تا در وی برانی
همه جان در شکر دارند از وصل		که هر یک گفت ما را نیست ثانی
به کوه طور تو بسیار موسی		ز غیرت گفته نی نی لن ترانی
ز شمس الدین بپرس اسرار لن را		که تبریز است دریای معانی

مرا هر لحظه منزل آسمانی		تو را هر دم خیالی و گمانی
تو گویی کو طمع کرده‌ست در من		جهانی زین خیال اندر زیانی
بر آن چشم دروغت طمع کردم		که چون دوزخ نمودستت جنانی
بر آن عقل خسیست طمع کردم		که جان دادی برای خاکدانی
چه نور افزاید از برق آفتابی		چه بربندد ز ویرانی جهانی
ز یک قطره چه خواهد خورد بحری		ز یک حبه چه دزدد گنج و کانی
چه رونق یا چه آرایش فزاید		ز پژمرده گیایی گلستانی
به حق نور چشم دلبر من		که روشنتر از این نبود نشانی
به حق آن دو لعل قندبارش		که شرح آن نگنجد در دهانی
که مقصودم گشاد سینه‌ای بود		نه طمع آنک بگشایم دکانی
غرض تا نانی آن جا پخته گردد		نه آنک درربایم از تو نانی
ز بهمان و فلان تو فارغ آیند		طمع آن نی که گویندم فلانی

چه دلشادم به دلدار خدایی		خدایا تو نگهدار از جدایی
بیا ای خواجه بنگر یار ما را		چو از اصحاب و از یاران مایی
بدان شرطی که با ما کژ نبازی		وگر بازی تو با ما برنیایی
دغایانی که با جسم چو پیلند		سوار اسب فرهنگ و کیانی
پیاده گشته و رخ زرد ماندند		ز فرزین بند شاهان بقایی
چه بودی گر بدانستی مهی را		شکسته اختری در بی‌وفایی
وگر مه را نداند ماه ماه است		چگونه مه نه ارضی نی سمایی
که ارضی و سمایی را غروب است		فتد بی‌اختیارش اختفایی
ظهور و اختفای ماه جانی		به دست او است در قدرت نمایی
بسوز ای تن که جان را چون سپندی		به دفع چشم بد چون کیمیایی
که چشم بد به جز بر جسم ناید		به معنی کی رسد چشم هوایی
کناری گیرمش در جامه تن		که جان را زو است هر دم جان فزایی
خیالت هر دمی این جاست با ما		الا ای شمس تبریزی کجایی

کجایید ای شهیدان خدایی		بلاجویان دشت کربلایی
کجایید ای سبک روحان عاشق		پرنده‌تر ز مرغان هوایی
کجایید ای شهان آسمانی		بدانسته فلک را درگشایی
کجایید ای ز جان و جا رهیده		کسی مر عقل را گوید کجایی
کجایید ای در زندان شکسته		بداده وام داران را رهایی
کجایید ای در مخزن گشاده		کجایید ای نوای بی‌نوایی
در آن بحرید کاین عالم کف او است		زمانی بیش دارید آشنایی
کف دریاست صورت‌های عالم		ز کف بگذر اگر اهل صفایی
دلم کف کرد کاین نقش سخن شد		بهل نقش و به دل رو گر ز مایی
برآ ای شمس تبریزی ز مشرق		که اصل اصل اصل هر ضیایی

تو هر روزی از آن پشته برآیی		کنی مر تشنه جانان را سقایی
تو هر صبحی جهان را نور بخشی		که جان جان خورشید سمایی
مباد آن روز کز تو بازماند		دو دیده‌ای چراغ و روشنایی
تو دریایی و می‌گویی جهان را		درآ در من بیاموز آشنایی
لب و لنج کفوری را دریدی		بدان دریای امواج عطایی
گشادی چشم و گوش خاکیان را		همه حیران که چون بر می‌گشایی
گلوی جان بسوزید از حلاوت		چنین شیرین چنین حلوا چرایی
اگر چون آسیا گردم شب و روز		ز تو باشد که آب آسیایی
وگر این آسیا جوید سکونت		ز چرخ تو نمی‌یابد رهایی
هر آن سنگی که در چرخش کشیدی		بیابد کان بیابد کیمیایی
به تو جنبد جهان جان جهانی		اگر چه او نداند که کجایی

دلاراما چنین زیبا چرایی		چنین چست و چنین رعنا چرایی
گرفتم من که جانی و جهانی		چنین جان و جهان آرا چرایی
گرفتم من که الیاسی و خضری		چو آب خضر عمرافزا چرایی
گرفتم من که دنیایی و دینی		چو دنیا مایه سودا چرایی
گرفتم گنج قارونی به خوبی		چو موسی با ید بیضا چرایی
ز رشکت دوست خون دوست ریزد		بدین حد شنگ و سرغوغا چرایی
چو نور تو گرفت از قاف تا قاف		نهان از دیده چون عنقا چرایی
ندارد هیچ حلوا طبع صهبا		تو هم حلوا و هم صهبا چرایی
ز عشق گفت تو با خود بجنگم		که پیش چون ویی گویا چرایی

بیا ای غم که تو بس باوفایی		که ابر قطره‌های اشک‌هایی
زنی درویش آمد سوی عباس		که تعلیمم بده نوعی گدایی
در حیلت خدا بر تو گشاده‌ست		تو آموزی گدایان را دغایی
تو نعمانی در این مذهب بگو درس		که خوش تخریج و پاکیزه ادایی
من مسکین دمی دارم فسرده		ندارم روزیی از ژاژخایی
مرا یک کدیه گرمی بیاموز		که تو بس نرگدا و اوستایی
بدانک انبیا عباس دینند		در استرزاق آثار سمایی
ز انواع گدایی‌های طاعات		که برجوشد بدان بحر عطایی
ز صوم و از صلات و از مناسک		ز نهی منکر و شیر غزایی
که بی‌حد است انواع عبادات		و انواع ثقات و ابتلایی
بدو گفتا برو کاین دم ملولم		ببر زحمت مکن طال بقایی
مکرر کرد آن زن لابه کردن		که نومیدم مکن ای لالکایی
مکرر کرد استا دفع راهم		که سودت نیست این زحمت فزایی
ملولم خاطرم کند است این دم		ندارد این نفس مکرم کیایی
سجود آورد و گریان گشت آن زن		که طفلانم مرند از بی‌نوایی
بسی بگریست پس عباس گفتش		همین را باش کاستاتر ز مایی
دو عباسند با تو این دو چشمت		تلین القاسیین بالبکا
به آب دیده چون جنت توان یافت		روان شو چیز دیگر را چه پایی
که آب چشم با خون شهیدان		برابر می‌روند اندر روایی
کسی را که خدا بخشید گریه		بیاموزید راه دلگشایی
بجز این گریه را نفعی دگر هست		ولی سیرم ز شعر و خودنمایی
ولیکن خدمت دل به ز گریه‌ست		که اطلس می‌کند پنجه عبایی
که دل اصل است و اشک تو وسیلت		که خشک و تر نگنجد در خدایی
خمش با دل نشین و رو در او نه		که از سلطان دل صاحب لوایی

بیا ای یار کامروز آن مایی		چو گل باید که با ما خوش برآیی
خدایا چشم بد را دور گردان		خداوندا نگه دار از جدایی
اگر چشم بد من راه من زد		به یک جامی ز خویشم ده رهایی
نهادم دست بر دل تا نپرد		تو دل از سنگ خارا درربایی
نه من مانم نه دل ماند نه عالم		اگر فردا بدین صورت درآیی
بیا ای جان ما را زندگانی		بیا ای چشم ما را روشنایی
به هر جایی ز سودای تو دودی است		کجایی تو کجایی تو کجایی
یکی شاخی ز نور پاک یزدان		که جان جان جمله میوه‌هایی
به لطف از آب حیوان درگذشتی		کند لطفش ز لطف تو گدایی
اگر کفر است اگر اسلام بشنو		تو یا نور خدایی یا خدایی
خمش کن چشم در خورشید درنه		که مستغنی است خورشید از گدایی

بیا جانا که امروز آن مایی		کجایی تو کجایی تو کجایی
به فر سایه‌ات چون آفتابیم		همایی تو همایی تو همایی
جهان فانی نماند ز آنک او را		بقایی تو بقایی تو بقایی
چه چنگ اندر تو زد عالم که او را		نوایی تو نوایی تو نوایی
چو عاشق بی‌کله گردد تو او را		قبایی تو قبایی تو قبایی
خمش کردم ولی بهر خدا را		خدایی کن خدایی کن خدایی

چنان گشتم ز مستی و خرابی		که خاکی را نمی‌دانم ز آبی
در این خانه نمی‌یابم کسی را		تو هشیاری بیا باشد بیابی
همین دانم که مجلس از تو برپاست		نمی‌دانم شرابی یا کبابی
به باطن جان جان جان جانی		به ظاهر آفتاب آفتابی
از آن رو خوش فسونی که مسیحی		از آن رو دیوسوزی که شهابی
مرا خوش خوی کن زیرا شرابی		مرا خوش بوی کن زیرا گلابی
صبایی که بخندانی چمن را		اگر چه تشنگان را تو عذابی
بیا مستان بی‌حد بین به بازار		اگر تو محتسب در احتسابی
چو نان خواهان گهی اندر سؤالی		چو رنجوران گهی اندر جوابی
مثال برق کوته خنده تو		از آن محبوس ظلمات سحابی
درآ در مجلس سلطان باقی		ببین گردان جفان کالجوابی
تو خوش لعلی ولیکن زیر کانی		تو بس خوبی ولیکن در نقابی
به سوی شه پری باز سپیدی		وگر پری به گورستان غرابی
جوان بختا بزن دستی و می‌گو		شبابی یا شبابی یا شبابی
مگو با کس سخن ور سخت گیرد		بگو والله اعلم بالصواب

چو اسم شمس دین اسما تو دیدی		خلاصه او است در اشیاء تو دیدی
چه دارد عقل‌ها پیشش ز دانش		برابر با سری کش پا تو دیدی
منورتر به هر دو کون ای دل		ز حلقه خاص او هیجا تو دیدی
به مانندش ز اول تا به آخر		بگو آخر کی دیده‌ست یا تو دیدی
در آن گوهر نبوده‌ست هیچ نقصان		اگر هستت خیال آن‌ها تو دیدی
به پیش خدمتش اندر سجودند		از آن سوی حجاب لا تو دیدی
خدیو سینه پهن و سروبالا		نه بالا است و نی پهنا تو دیدی
شهی کش جن و انس اندر سجودند		همه رویش در آن رعنا تو دیدی
ورا حلمی که خاک آن برنتابد		چنان حلمی در استغنا تو دیدی
ز وصف تلخ خود زهرا یکی وصف		به لعل شکر و زهرا تو دیدی
ز فرمان کردنش سوی سماوات		نهاده نردبان بالا تو دیدی
چنان لؤلؤ به تابانی و خوبی		که او را هست جان لالا تو دیدی
کسی خود این شبه فانی دون را		از او خواهد چنین کالا تو دیدی
به نرمی در هوای هرزه آبی		و یا آن عشق چون خارا تو دیدی
برونم جمله رنج و اندرون گنج		بدین وصف عجب ما را تو دیدی
خداوند شمس دین را در دو عالم		به ملک و بخت او همتا تو دیدی
ز بهر آتش ای باد صبا تا		رسانی خدمتی از ما تو دیدی
چو خاک سنب اسب جبرئیل است		همه تبریزیان احیا تو دیدی

مرا اندر جگر بنشست خاری		بحمدالله ز باغ او است باری
یکی اقبال زفتی یافت جانم		وگر چه شد تنم در عشق زاری
کناری نیست این اقبال ما را		چو بگرفتم چنین مه در کناری
بگیر این عقل را بر دار او کش		تماشا کن از این پس گیر و داری
چو اندربافت این جانم به عشقش		ز هستم تا نماند پود و تاری
رخ گلنار گر در ره حجاب است		چو گل در جان زنیمش زود ناری
مشو غره به گلزار فنا تو		که او گنده شود روزی سه چاری
جمالی بین که حضرت عاشقستش		بشو بهر چنین جان جان سپاری
خداوندی شمس الدین تبریز		کز او دارد خداوند افتخاری

بگفتم با دلم آخر قراری		ز آتش‌های او آخر فراری
تو را می‌گویم و تو از سر طنز		اشارت می‌کنی خندان که آری
منم از دست تو بی‌دست و پایی		تو در کوی مهی شکرعذاری
دلم گفتا ندیدی آنچ دیدم		تو پنداری ز اکنون است کاری
منم جزوی و از خود کل کل است		وی است دریای آتش من شراری
ورا دیدم چو بحری موج می‌زد		و جان من ز بحر او بخاری
ز تبریز آفتابی رو نمودم		بشد رقاص جانم ذره واری
خداوند شمس دین چون یک نظر تافت		بجوشید آب خوش از جان ناری
ز هر قطره یکی جانی همی‌رست		همی‌پرید اندر لاله زاری

تو جانا بی‌وصالش در چه کاری		به دست خویش بی‌وصلش چه داری
همه لافت که زاری‌ها کنم من		به نزد او نیرزد خاک زاری
اگر سنگت ببیند بر تو گرید		که از وصل چه کس گشتی تو عاری
به وصلش مر سما را فخر بودی		به هجرش خاک را اکنون تو عاری
چنان مغرور و سرکش گشته بودی		زمان وصل یعنی یار غاری
از آن می‌ها ز وصلش مست بودی		نک آمد مر تو را دور خماری
ولیکن مرغ دولت مژده آورد		کز آن اقبال می‌آید بهاری
ز لطف و حلم او بوده‌ست آن وصل		نبود از عقل و فرهنگ و عیاری
به پیر هندوی بگذشت لطفش		چو ماهی گشت پیر از خوش عذاری
چنین‌ها دیده‌ای از لطف و حسنش		تو جانا کز پی او بی‌قراری
چه سودم دارد ار صد ملک دارم		که تو که جان آنی در فراری
خداوندی ز تو دور است ای دل		که بی‌او یاوه گشته و بی‌مهاری
هزاران زخم دارد از تو ای هجر		که این دم بر سر گنجش تو ماری
ایا روز فراقم همچو قیری		ایا روز وصالم همچو قاری
تو بودی در وصالش در قماری		کنون تو با خیالش در قماری
به هجر فخر ما شمس الحق و دین		ایا صبرا نکردی هیچ یاری
مگر صبری که رست از خاک تبریز		خورم یابم دمی زو بردباری
ببینا این فراق من فراقی		ببینا بخت لنگم راهواری

بیا ای آنک سلطان جمالی		کمالات کمالان را کمالی
خیالی را امین خلق کردی		چنانک وهمشان شد که خیالی
خیالت شحنه شهر فراق است		تو زان پاکی تو سلطان وصالی
تو خورشیدی و جان‌ها سایه تو		نه چون خورشید گردون در زوالی
بخندانی جهان را تو نخندی		بنالانی روان را تو ننالی
تو دست و پای هر بی‌دست و پایی		تو پر و بال هر بی‌پر و بالی
هزاران مشفق غمخوار سازی		ولیک از ناز گویی لاابالی

مگر تو یوسفان را دلستانی		مگر تو رشک ماه آسمانی
مها از بس عزیزی و لطیفی		غریب این جهان و آن جهانی
روان‌هایی که روز تو شنیدند		به طمع تو گرفته شب گرانی
ز شب رفتن ز چالاکی چه آید		چو ذوالعرشت کند می پاسبانی
منم آن کز دم عیسی بمردم		مرا کشته‌ست آب زندگانی
چنین مرگی که مردم زنده گردم		گرت بینم ایا فخر الزمانی
دلم از هجر تو خون گشت لیکن		از آن خون رست صورت‌های جانی
ز درد تو رواق صاف جوشید		ز درد خم‌های خسروانی
خداوندی است شمس الدین تبریز		که او را نیست در آفاق ثانی
برید آفرینش در دو عالم		نیاورده‌ست چون او ارمغانی
هزاران جان نثار جان او باد		که تا گردند جان‌ها جاودانی
دریغا لفظ‌ها بودی نوآیین		کز این الفاظ ناقص شد معانی

تو تا بنشسته‌ای بر دار فانی		نشسته می‌روی و می نبینی
نشسته می‌روی این نیز نیکو است		اگر رویت در این گفتن سوی او است
بسی گشتی در این گرداب گردان		به سوی جوی رحمت رو بگردان
بزن پایی بر این پابند عالم		که تا دست از تبرک بر تو مالم
تو را زلفی است به از مشک و عنبر		تو ده کل را کلاهی ای برادر
کله کم جو چو داری جعد فاخر		کله بر آسمان انداز آخر
چرا دنیا به نکته مستحیله		فریبد چون تو زیرک را به حیله
به سردی نکته گوید سرد سیلی		نداری پای آن خر را شکالی
اگر دوران دلیل آرد در آن قال		تخلف دیده‌ای در روی او مال
تو را عمری کشید این غول در تیه		بکن با غول خود بحثی به توجیه
چرا الزام اویی چیست سکته		جوابش گو که مقلوب است نکته

نه آتش‌های ما را ترجمانی		نه اسرار دل ما را زبانی
نه محرم درد ما را هیچ آهی		نه همدم آه ما را هیچ جانی
نه آن گوهر که از دریا برآمد		نه آن دریا که آرامد زمانی
نه آن معنی که زاید هیچ حرفی		نه آن حرفی که آید در بیانی
معانی را زبان چون ناودان است		کجا دریا رود در ناودانی
جهان جان که هر جزوش جهان است		نگنجد در دهان هرگز جهانی

به کوی دل فرورفتم زمانی		همی‌جستم ز حال دل نشانی
که تا چون است احوال دل من		که از وی در فغان دیدم جهانی
ز گفتار حکیمان بازجستم		به هر وادی و شهری داستانی
همه از دست دل فریاد کردند		فتادم زین حدیث اندر گمانی
ز عقل خود سفر کردم سوی دل		ندیدم هیچ خالی زو مکانی
میان عارف و معروف این دل		همی‌گردد به سان ترجمانی
خداوندان دل دانند دل چیست		چه داند قدر دل هر بی‌روانی
ز درگاه خدا یابی دل و بس		نیابی از فلانی و فلانی
نیابی دل جز از جبار عالم		شهید هر نشان و بی‌نشانی

دیدی که چه کرد یار ما دیدی		منصوبه یار باوفا دیدی
زین نوع که مات کرد دل‌ها را		آن چشمه زندگی کجا دیدی
در صورت مات برد می‌بخشد		مقلوب گری چو او که را دیدی
ای بسته بند عشق حقستت		کز عشق هزار دلگشا دیدی
بستان باغی اگر گلی دادی		برخور ز وفا اگر جفا دیدی
از بستانش سر خر است این تن		زان بحر گهر تو کهربا دیدی
از فرعونی چو احولی دادت		آن بود عصا و اژدها دیدی
امروز چو موسیت مداوا کرد		صد برگ فشان از آن عصا دیدی
صیاد جهان فشاند شه دانه		آن را تو ز سادگی عطا دیدی
چون مرغ سلیم سوی او رفتی		دام و دغل و فن و دغا دیدی
بازت بخرید لطف نجینا		تا لطف و عنایت خدا دیدی
در طالع مه چو مشتری گشتی		ز الله عطای اشتری دیدی
چندان کرث که در عدد ناید		این بستگی و گشاد را دیدی
تا آخر کار آن ولی نعمت		چشمت بگشاد توتیا دیدی
از چشمه سلسبیل می خوردی		عشرت گه خاص اولیا دیدی
چون دعوت اشربوا پری دادت		جولانگه عرصه هوا دیدی
وآنگه ز هوا به سوی هو رفتی		بر قاف پریدن هما دیدی
پرواز همای کبریایی را		از کیف و چگونگی جدا دیدی
باقیش مجیب هر دعا گوید		کز وی تو اجابت دعا دیدی

روز ار دو هزار بار می‌آیی		هر بار چو جان به کار می‌آیی
از بهر حیات و زنده کردن تو		در عالم چون بهار می‌آیی
عشاق همه شدند حلوایی		چون شکر قندوار می‌آیی
می درده و اختیار ما بستان		کز مجلس اختیار می‌آیی
از خلق جهان کناره می‌گیرد		آن را که تو در کنار می‌آیی
خاموش به حضرت تو اولیتر		کز حضرت کردگار می‌آیی
دیدیم تو را ز دست ما رفتیم		کز عالم پایدار می‌آیی
ای مرغ ز طاق عرش می‌پری		وی شیر ز مرغزار می‌آیی
ای بحر محیط سخت می‌جوشی		وی موج چه بی‌قرار می‌آیی

مندیش از آن بت مسیحایی		تا دل نشود سقیم و سودایی
لاحول کن و ره سلامت گیر		مندیش از آن جمال و زیبایی
فرصت ز کجا که تا کنی لاحول		چون نیست از او دمی شکیبایی
ماهی ز کجا شکیبد از دریا		یا طوطی روح از شکرخایی
چون دین نشود مشوش و ایمان		زان زلف مشوش چلیپایی
اخگر شده دل در آتش رویش		بگرفته عقول بادپیمایی
دل با دو جهان چراست بیگانه		کز جا برمد صفات بی‌جایی
ای تن تو و تره زار این عالم		چون خو کردی که ژاژ می‌خایی
ای عقل برو مشاطگی می‌کن		می‌ناز بدین که عالم آرایی
بگرفته معلمی در این مکتب		با حفصی اگر چه کارافزایی
ای بر لب بحر همچو بوتیمار		دستور نه تا لبی بیالایی
این‌ها همه رفت ساقیا برخیز		با تشنه دلان نمای سقایی
مشرق چه کند چراغ افروزی		سلطان چه کند شهی و مولایی
مصقول شود چو چهره گردون		چون دود سیاه را تو بزدایی
درده تو شراب جان فزایی را		کز وی آموخت باده صهبایی
یکتا عیشی است و عشرتی کز وی		جان عارف گرفت یکتایی
از دست تو هر که را دهد این دست		بی عقبه لا شده است الایی
ای شاد دمی که آن صراحی را		از دور به مست خویش بنمایی
چون گوهر می‌بتافت بر خاکم		خاک تن من نمود مینایی
دریای صفات عشق می‌جوشد		رمزی دو بگویم ار بفرمایی
ور نی بهلم ستیر و بربسته		من دانم و یار من به تنهایی
زین بگذشتم بیار حمرا را		صفراشکن هزار صفرایی
تا روز رهد ز غصه روزی		وین هندوی شب رهد ز لالایی
در حال مگر درت فروبسته‌ست		کاندر پیکار قال می‌آیی

ای دیده ز نم زبون نگشتی		وی دل ز فراق خون نگشتی
وی عقل مگر تو سنگ جانی		چون مایه صد جنون نگشتی
این یک هنرت هزار ارزد		کز عشق به هر فسون نگشتی
لیک از تو شکایت است دل را		کز ناله چو ارغنون نگشتی
ز اندیشه دوست بو نبردی		ز اندیشه خود فزون نگشتی
زان گرم نگشته‌ای ز خورشید		کز خانه تن برون نگشتی
چون گردش آفتاب دیدی		ماننده ذره چون نگشتی
چون آب حیات خضر دیدی		چون صافی و آبگون نگشتی
مرغ زیرک به پای آویخت		شکر است که ذوفنون نگشتی
زان درس جماد علم آموخت		تو مردم یعلمون نگشتی
شمس تبریز جان جان‌ها		ز اول بده ای کنون نگشتی

گر وسوسه ره دهی به گوشی		افسرده شوی بدان ز جوشی
آن گرمی چشم را که داری		نیش زهر است و شکل نوشی
انبار نعیم را زیان چیست		گر خشم گرفت کورموشی
آخر چه زیان اگر بیفتد		یک دو مگس از شکرفروشی
مر ناقه شیر را چه نقصان		گر دیگ شکست شیردوشی
شب بود و زمانه خفته بودند		در هیچ سری نبود هوشی
آن شاه ز روی لطف برداشت		سرنای و در او بزد خروشی
در خون خودی اگر بمانی		زین پس زان رو به روی پوشی
ماییم ز عشق شمس تبریز		هم ناطق عشق هم خموشی

باغ است و بهار و سرو عالی		ما می‌نرویم از این حوالی
بگشای نقاب و در فروبند		ماییم و تویی و خانه خالی
امروز حریف خاص عشقیم		برداشته جام لاابالی
ای مطرب خوش نوای خوش نی		باید که عظیم خوش بنالی
ای ساقی شادکام خوش حال		پیش آر شراب را تو حالی
تا خوش بخوریم و خوش بخسبیم		در سایه لطف لایزالی
خوردی نه ز راه حلق و اشکم		خوابی نه نتیجه لیالی
ای دل خواهم که آن قدح را		بر دیده و چشم خود بمالی
چون نیست شوی تمام در می		آن ساعت هست بر کمالی
پاینده شوی از آن سقاهم		بی مرگ و فنا و انتقالی
دزدی بگذار و خوش همی‌رو		ایمن ز شکنجه‌های والی
گویی بنما که ایمنی کو		رو رو که هنوز در سؤالی
ای روز بدین خوشی چه روزی		ای روز به از هزار سالی
ای جمله روزها غلامت		ایشان هجرند و تو وصالی
ای روز جمال تو کی بیند		ای روز عظیم باجمالی
هم خود بینی جمال خود را		و آن چشم که گوش او بمالی
ای روز نه روز آفتابی		تو روز ز نور ذوالجلالی
خورشید کند سجود هر شام		می‌خواهد از مهت هلالی
ای روز میان روز پنهان		ای روز مقیم لایزالی
ای روزی روزها و شب‌ها		ای لطف جنوبی و شمالی
خامش کنم از کمال گفتن		زیرا تو ورای هر کمالی
پیدا نشوی به قال زیرا		تو پیداتر ز قیل و قالی
از قال شود خیال پیدا		تو فوق توهم و خیالی
و آن وهم و خیال تشنه توست		ای داده تو آب را زلالی
این هر دو در آب جان دهن خشک		در عالم پر ز خویش خالی
باقی غزل ورای پرده		محجوب ز تو که در ملالی

با این همه مهر و مهربانی		دل می‌دهدت که خشم رانی
وین جمله شیشه خانه‌ها را		درهم شکنی به لن ترانی
در زلزله است دار دنیا		کز خانه تو رخت می‌کشانی
نالان تو صد هزار رنجور		بی تو نزیند هین تو دانی
دنیا چو شب و تو آفتابی		خلقان همه صورت و تو جانی
هر چند که غافلند از جان		در مکسبه و غم امانی
اما چون جان ز جا بجنبد		آغاز کنند نوحه خوانی
خورشید چو در کسوف آید		نی عیش بود نه شادمانی
تا هست از او به یاد نارند		ای وای چو او شود نهانی
ای رونق رزم و جان بازار		شیرینی خانه و دکانی
خاموش که گفت و گو حجابند		از بحر معلق معانی

آورد خبر شکرستانی		کز مصر رسید کاروانی
صد اشتر جمله شکر و قند		یا رب چه لطیف ارمغانی
در نیم شبی رسید شمعی		در قالب مرده رفت جانی
گفتم که بگو سخن گشاده		گفتا که رسید آن فلانی
دل از سبکی ز جای برجست		بنهاد ز عقل نردبانی
بر بام دوید از سر عشق		می‌جست از این خبر نشانی
ناگاه بدید از سر بام		بیرون ز جهان ما جهانی
دریای محیط در سبویی		در صورت خاک آسمانی
بر بام نشسته پادشاهی		پوشیده لباس پاسبانی
باغی و بهشت بی‌نهایت		در سینه مرد باغبانی
می‌گشت به سینه‌ها خیالش		می‌کرد ز شاه دل بیانی
مگریز ز چشمم ای خیالش		تا تازه شود دلم زمانی
شمس تبریز لامکان دید		برساخت ز لامکان مکانی

بشنیده بدم که جان جانی		آنی و هزار همچنانی
از خلق نشان تو شنیدم		کفو تو نبود آن نشانی
الحمد شدم ز حمد گفتن		تا بوک بدان لبم بخوانی
جان دید کسی بدین لطیفی		کس دید روان بدین روانی
ای قوت قلوب همچو معنی		وی صورت تو به از معانی
ای گشته ز لامکان حقایق		از لذت کان تو مکانی
ای شاه و وزیر را سعادت		وی عالم پیر را جوانی
آن جان که از این جهان جهان بود		کردیش تو باز این جهانی
جانی چو تو باشد این جهان را		باقی بود این جهان فانی
جان چرب زبان توست اما		نبود به لسان تو لسانی

ای ساقی باده معانی		درده تو شراب ارغوانی
زان باده پیر تلخ پاسخ		بفزای حلاوت جوانی
در بزم سرای شاه جانان		نظاره شاهدان جانی
جان‌ها بینی چو روز روشن		از لذت عشرت شبانی
بینی که جهان به حیرت آید		در حلقه خلق آن جهانی
مه را ز فلک فروفرستد		در مجلسشان به ارمغانی
و آن زهره نوای خوش برآورد		کو مطرب کیست آسمانی
این‌ها به همند و ما به خلوت		با دلبر خوب پرمعانی
رخ بر رخ ما نهاد آن شه		و آن باقی را تو خود بدانی
آن شاه کیست شمس تبریز		آن خسرو ملک بی‌نشانی

ای وصل تو آب زندگانی		تدبیر خلاص ما تو دانی
از دیده برون مشو که نوری		وز سینه جدا مشو که جانی
آن دم که نهان شوی ز چشمم		می‌نالد جان من نهانی
من خود چه کسم که وصل جویم		از لطف توام همی‌کشانی
ای دل تو مرو سوی خرابات		هر چند قلندر جهانی
کان جا همه پاکباز باشند		ترسم که تو کم زنی بمانی
ور ز آنک روی مرو تو با خویش		درپوش نشان بی‌نشانی
مانند سپر مپوش سینه		گر عاشق تیر آن کمانی
پرسید یکی که عاشقی چیست		گفتم که مپرس از این معانی
آنگه که چو من شوی ببینی		آنگه که بخواندت به خوانی
مردانه درآ چو شیرمردی		دل را چو زنان چه می‌طپانی
ای از رخ گلرخان غیبت		گشته رخ سرخ زعفرانی
ای از هوس بهار حسنت		در هر نفسم دم خزانی
ای آنک تو باغ و بوستان را		از جور خزان همی‌رهانی
ای داده تو گوشت پاره‌ای را		در گفت و شنود ترجمانی
ای داده زبان انبیا را		با سر قدیم همزبانی
ای داده روان اولیا را		در مرگ حیات جاودانی
ای داده تو عقل بدگمان را		بر بام دماغ پاسبانی
ای آنک تو هر شبی ز خلقان		این پنج چراغ می‌ستانی
ای داده تو چشم گلرخان را		مخموری و سحر و دلستانی
ای داده دو قطره خون دل را		اندیشه و فکر و خرده دانی
ای داده تو عشق را به قدرت		مردی و نری و پهلوانی
این بود نصیحت سنایی		جان باز چو طالب عیانی
شمس تبریز نور محضی		زیرا که چراغ آسمانی

ای بی‌تو حرام زندگانی		خود بی‌تو کدام زندگانی
بی روی خوش تو زنده بودن		مرگ است به نام زندگانی
پازهر تویی و زهر دنیا		دانه تو و دام زندگانی
گوهر تو و این جهان چو حقه		باده تو و جام زندگانی
بی آب تو گلستان چو شوره		بی جوش تو خام زندگانی
بی خوبی حسن باقوامت		نگرفته قوام زندگانی
با جمله مراد و کام بی‌تو		نایافته کام زندگانی
تا داد سلامتی ندادی		کی کرد سلام زندگانی
خامش کردم بکن تو شاهی		پیش تو غلام زندگانی

برجه که بهار زد صلایی		در باغ خرام چون صبایی
از شاخ درخت گیر رقصی		وز لاله و که شنو صدایی
ریحان گوید به سبزه رازی		بلبل طلبد ز گل نوایی
از باد زند گیاه موجی		در بحر هوای آشنایی
وز ابر که حامله‌ست از بحر		چون چشم عروس بین بکایی
وز گریه ابر و خنده برق		در سنبل و سرو ارتقایی
فخ شسته به پیش گوش قمری		کموزدش او بهانه‌هایی
نرگس گوید به سوسن آخر		برگوی تو هجو یا ثنایی
ای سوسن صدزبان فروخوان		بر مرغ حکایت همایی
سوسن گوید خمش که مستم		از جام میی گران بهایی
سرمستم و بیخودم مبادا		بجهد ز دهان من خطایی
رو کن به شهی کز او بپوشید		اشکوفه بریشمین قبایی
می‌گوید بید سرفشانان		رستیم ز دست اژدهایی
ای سرو برای شکر این را		تو نیز چنین بکوب پایی
ای جان و جهان به تو رهیدیم		ز اشکنجه جان جان نمایی
از وسوسه چنین حریفی		وز دغدغه چنین دغایی
زان دی که بسی قفا بخوردیم		رفت و بنمودمان قفایی
ظاهر مشواد او که آمد		از شوم ظهور او خفایی
خاموش کن و نظاره می‌کن		بی زحمت خوف در رجایی

چون سوی برادری بپویی		باید که نخست رو بشویی
در سر ز خمارت ار صداعی است		تصدیع برادران نجویی
یا بوی بغل ز خود برانی		یا ترک کنار دوست گویی
در سور مهی بنفشه مویی		کی شرط بود که تو بمویی
بی دام اگرت شکار باید		می‌دانک چو من محال جویی
ور گوش تو گرم شد ز مستی		صوفی سماع و های و هویی
ور هوش تو بی‌خبر شد از گوش		یک توی نه ای هزارتویی

مجلس چو چراغ و تو چو آبی		وز آب چراغ را خرابی
خورشید بتافته‌ست بر جمع		رو تو ز میان که چون سحابی
بر خوان منشین که نیک خامی		کو بوی کباب اگر کبابی
در پیش شدی که حاجبم من		والله که نه حاجبی حجابی
چون حاجب باب را نشان‌هاست		دانند تو را که از چه بابی
گشتی تو سوار اسب چوبین		از جهل به حمله می‌شتابی
یا عشق گزین که هر سه نقد است		یا زهد چو طالب ثوابی
با بیداران نشین و برخیز		کاین قافله رفت تو به خوابی
از شمس الدین رسی به منزل		و اندر تبریز راه یابی

من پار بخورده‌ام شرابی		امسال چه مستم و خرابی
من پار ز آتشی گذشتم		امسال چرا شدم کبابی
من تشنه به آب جوی رفتم		ماهی دیدم میان آبی
شیران همه ماهتاب جویند		من شیرم و یار ماهتابی
از درد مپرس رنگ رخ بین		تا رنگ بگویدت جوابی
جانم مست است و تن خراب است		مستی است نشسته در خرابی
این هر دو چنین و دل چنینتر		کز غم چو خری است در خلابی
یک لحظه مشو ملول بشنو		تا باشدت از خدا ثوابی

ای یار یگانه چند خسبی		وی شاه زمانه چند خسبی
بر روزن توست بنده از کی		ای رونق خانه چند خسبی
ای کرده به زه کمان ابرو		برزن به نشانه چند خسبی
افسانه ما شنو که در عشق		گشتیم فسانه چند خسبی
ماییم چو میخ سر نهاده		بر روی ستانه چند خسبی
گر خنب ببسته است پیش آر		باقی شبانه چند خسبی
درده قدح شراب و چون شمع		بنشین به میانه چند خسبی
بشتاب مها که این شب قدر		آمد به کرانه چند خسبی

بازم صنما چه می‌فریبی		بازم به دغا چه می‌فریبی
هر لحظه بخوانیم که ای دوست		ای دوست مرا چه می‌فریبی
عمری تو و عمر را وفا نیست		بازم به وفا چه می‌فریبی
دل سیر نمی‌شود به جیحون		او را به سقا چه می‌فریبی
تاریک شده‌ست چشم بی‌تو		ما را به عصا چه می‌فریبی
ای دوست دعا وظیفه ماست		ما را به دعا چه می‌فریبی
آن را که مثال امن دادی		با خوف و رجا چه می‌فریبی
گفتی به قضای حق رضا ده		ما را به قضا چه می‌فریبی
چون نیست دواپذیر این درد		ما را به دوا چه می‌فریبی
تنها خوردن چو پیشه کردی		ما را به صلا چه می‌فریبی
چون چنگ نشاط ما شکستی		ما را به سه تا چه می‌فریبی
ما را بی‌ما چو می‌نوازی		ما را با ما چه می‌فریبی
ای بسته کمر به پیش تو جان		ما را به قبا چه می‌فریبی
خاموش که غیر تو نخواهیم		ما را به عطا چه می‌فریبی

ای آنک تو خواب ما ببستی		رفتی و به گوشه‌ای نشستی
ای زنده کننده هر دلی را		آخر به جفا دلم شکستی
ای دل چو به دام او فتادی		از بند هزار دام رستی
رستی ز خمار هر دو عالم		تا حشر ز دام دوست مستی
با پر بلی بلند می‌پر		چون محرم گلشن الستی
رو بر سر خم آسمان صاف		تا درد بدی بدی به پستی
دولت همه سوی نیستی بود		می‌جوید ابلهش ز هستی
گیرم که جمال دوست دیدی		از چشم ویش ندیده استی
ای یوسف عشق رو نمودی		دست دو هزار مست خستی
خامش که ز بحر بی‌نصیبی		تا بسته نقش‌های شستی

ای آنک تو خواب ما ببستی		رفتی و به گوشه‌ای نشستی
اندر دلم آمدی چو ماهی		چون دل به تو بنگرید جستی
چون گلشن نیستی نمودی		چون صبر کنیم ما به هستی
چون باشد در خمار هجران		آن روح که یافت وصل و مستی
آن خانه چگونه خانه ماند		کز هجر ستون او شکستی
پنداشتی ای دماغ سرمست		کز رنج خمار بازرستی
در عشق وصال هست و هجران		در راه بلندی است و پستی
از یک جهت ار چه حق شناسی		از ده جهت آب و گل پرستی
بسیار ره است تا به جایی		کاندر سوداش طمع بستی

رو رو که از این جهان گذشتی		وز محنت و امتحان گذشتی
ای نقش شدی به سوی نقاش		وی جان سوی جان جان گذشتی
بر خور هله از درخت ایمان		کز منزل بی‌امان گذشتی
در آب حیات رو چو ماهی		کز غربت خاکدان گذشتی
از برج به برج رو چو خورشید		کز انجم آسمان گذشتی
زان کان که بیامدی شدی باز		زین خانه و زین دکان گذشتی
بنما ز کدام راه رفتی		الحق ز ره نهان گذشتی
بر بام جهان طواف کردی		چون آب ز ناودان گذشتی
خاموش کنون که در خموشی		از جمله خامشان گذشتی

روز طرب است و سال شادی		کامروز به کوی ما فتادی
تاریکی غم تمام برخاست		چون شمع در این میان نهادی
اندیشه و غم چه پای دارد		با آن قدح وفا که دادی
ای باده تو از کدام مشکی		وی مه به کدام ماه زادی
مستی و خوشی و شادکامی		سلطان دلی و کیقبادی
و آن عقل که کدخدای غم بود		از ما ستدی به اوستادی
شاباش که پای غم ببستی		صد گونه در طرب گشادی

آخر گل و خار را بدیدی		روز و شب تار را بدیدی
بس نقش و نگار درشکستی		تا نقش و نگار را بدیدی
از عالم خاک برگذشتی		و آن گرد و غبار را بدیدی
می‌خند چو گل در این گلستان		کان جان بهار را بدیدی
بی کار شدی ز کار عالم		چون حاصل کار را بدیدی
چون باده ساقی اندرآمیز		چون رنج خمار را بدیدی

آن را که به لطف سر بخاری		از عقل و معامله برآری
از یک نظرت قیامتی خاست		یا رب تو در آن نظر چه داری
از لعل تو دل دری بدزدید		دزد است از آنش می‌فشاری
بفشار به غم تو دزد خود را		غم نیست چو هم تو غمگساری
بفشار که رخت مؤمنان را		پنهان کرده است از عیاری
یا من نعش العبید فضلا		من کل مواقع العثار
بالفضل اعاد ما فقدنا		بعد الحولان و التواری
فجرت من الهوا عیونا		فی مرج قلوبنا جواری
تخضر بمائها غصون		فی الروح لذیذه الثمار
یا من غصب القلوب جهرا		ثم اکرمهن فی السرار
دی رفت و پریر رفت و امروز		جان منتظر است تا چه آری
هر روز ز تو وظیفه دارد		این باز هزار گون شکاری
برگیر کلاه از سر باز		تا پر بزند در این صحاری
زان پیش که می‌دهد مرا دوست		آن لطف نمود و بردباری
که مست شدم ز باده ماندم		اندر بر لطف و حق گزاری
آید از باغ لطف و سبزی		آید ز بهار هم بهاری
ای باد بهار عشق و سودا		بر خسته دلان چه سازگاری
اسکت و افتح جناح عشق		حان الجولان فی المطار
خاموش که غیر حرف و آواز		بی صد لغت دگر سواری

خضری به میان سینه داری		در آب حیات و سبزه زاری
خضر آب حیات را نپاید		گر بوی برد که تو چه داری
در کشتی نوح همچو روحی		در گلشن روح نوبهاری
گر طبل وجودها بدرد		از کتم عدم علم برآری
این چار طبیعت ار بسوزد		غم نیست تو جان هر چهاری
صیاد بدایت وجودی		اجزای جهان همه شکاری
گه بند کند گهی گشاید		ای کارافزا تو بر چه کاری
او سرو بلند و تو چو سایه		او باد شمال و تو غباری
در چشم تو ریخت کحل پندار		می‌پنداری به اختیاری
این چرخ به اختیار خود نیست		آخر تو کیی بدین نزاری
از نیست تو خویش هست کردی		وین گردن خود تو می‌فشاری
زین ترس تو حجت است بر تو		کز غیر تو است ترسگاری
از خویش دل کسی نترسد		از خویش کسی نجست یاری
پس خوف و رجای تو گواهند		بر ملکت شاه و کامکاری
وز خوف و رجا چو برتر آیی		ایمن چو صفات کردگاری
کشتی ترسد ز بحر نی بحر		تو کشتی بحر بی‌کناری
کشتی توی تو چو بشکست		خاموش کن از سخن گزاری
کشتی شکسته را کی راند		جز آب به موج بی‌قراری
کشتیبان شکستگان است		آن بحر کرم به بردباری
خامش که زبان عقل مهر است		بنشین بر جا که گشت تاری

می‌آید سنجق بهاری		لشکرکش شور و بی‌قراری
گلزار نقاب می‌گشاید		بلبل بگرفت باز زاری
بر کف بنهاده لاله جامی		کای نرگس مست بر چه کاری
امروز بنفشه در رکوع است		می‌جوید از خدای یاری
سرها ز مغاره کرده بیرون		آن لاله رخان کوهساری
یا رب که که را همی‌فریبند		خوش می‌نگرند در شکاری
منگر به سمن به چشم خردی		منگر به چمن به چشم خواری
زیرا به مسافران عزت		گر خوار نظر کنی نیاری
بشنو ز زبان سبز هر برگ		کز عیب بروید آنچ کاری
گشته‌ست زبان گاو ناطق		در حمد و ثنا و شکر آری
عذرت نبود ز یأس از آن کو		بخشد به کلوخ خوش عذاری
بابرگ شد آن کلوخ جان یافت		در شکر نمود جان سپاری
صد میوه چو شیشه‌های شربت		هر یک مزه‌ای به خوشگواری
بعضی چو شکر اگر شکوری		بعضی ترشند اگر خماری
خاموش نشین و مستمع باش		نی واعظ خلق شو نه قاری

ای چشم و چراغ شهریاری		والله به خدا که آن تو داری
شمعی که در آسمان نگنجد		از گوشه سینه‌ای برآری
خورشید به پیش نور آن شمع		یک ذره شود ز شرمساری
وقت است که در وجود خاکی		آن تخم که گفته‌ای بکاری
آخر چه شود کز آب حیوان		بر چهره زعفران بباری
تا لاله ستان عاشقان را		از گلبن حق به خنده آری
بر پشت فلک نهند پا را		چون تو سرشان دمی بخاری
انگور وجود باده گردد		چون پای بر او نهی فشاری
مخدومی شمس حق تبریز		لطفی که هزار نوبهاری

ای جان و جهان چه می‌گریزی		وی فخر شهان چه می‌گریزی
ما را به چه کار می‌فرستی		پنهان پنهان چه می‌گریزی
چون تیر روی و بازآیی		این دم ز کمان چه می‌گریزی
باری تو هزار گنج داری		زین نیم زیان چه می‌گریزی
ای که شکرت کران ندارد		بنشین به میان چه می‌گریزی
چون محرم هر شکر دهان است		از پیش دهان چه می‌گریزی
ایمن ز امان توست عالم		ای امن امان چه می‌گریزی
عالم همه گرگ مردخوار است		ای دل ز شبان چه می‌گریزی
خامش که زبان همه زیان است		تو سوی زیان چه می‌گریزی

از قصه حال ما نپرسی		وز کشتن عاشقان نترسی
ای گوهر عشق از چه بحری		وی آتش عشق از چه درسی
آن جا که تویی کی راه یابد		زان جانب چرخ و عرش و کرسی
ای دل تو دلی نه دیگ آهن		از آتش عشق چند تفسی
جان و دل و نفس هر سه سوزید		تا کی گویم ظلمت نفسی

ای دلبر بی‌دلان صوفی		حاشا که ز جان بی‌وقوفی
از هجر دوتا چو لام گشتیم		دلتنگ ز غم چو کاف کوفی
آن دم که به طوف خود بطوفی		وآنگه که به خانه هم به طوفی
ما را بنمای مهر و الفت		چون معدن مهری و الوفی
مکشوف ز کشف توست اسرار		زیرا که کشوف هر کشوفی
آنی که بری خسوف از ماه		آن ماه نه‌ای که در خسوفی
آنی که بری کسوف از شمس		آن شمس نه‌ای که در کسوفی
در آحادیم ای مهندس		تو ساکن خانه الوفی
ای آحادی الوف را باش		کاین جا تو به منزل مخوفی

ای آنک تو شاه مطربانی		زان دلبرکش بگو که دانی
خواهم که دو عشر ای خوش آواز		از مصحف حسن او بخوانی
در هر حرفیش مستمع را		بگشاید چشمه معانی
سینش گوید که فاستجیبوا		نونش گوید که لن ترانی
ای طره او چه پای بندی		وی غمزه او چه بی‌امانی
از نرگس او است ای گل سرخ		کان اطلس سرخ می‌درانی
ماندم ز تمام کردن این		باقیش تو بگو بر این نشانی

روزی که مرا ز من ستانی		ضایع مکن از من آنچ دانی
تا با تو چو خاص نور گردم		آن نور لطیف جاودانی
تا چند کنم ز مرگ فریاد		با همچو تو آب زندگانی
گر مرگم از او است مرگ من باد		آن مرگ به از دم جوانی
از خرمن خویش ده زکاتم		زان خرمن گوهر نهانی
منویس بر این و آن براتم		بگذار طریق امتحانی
خاموش ولی به دست تو چیست		باران آمد تو ناودانی

چون عشق کند شکرفشانی		در جلوه شود مه نهانی
بینی که شکر کران ندارد		خوش می‌خوری و همی‌رسانی
می‌غلط به هر طرف که غلطی		بر سبزه سبز بوستانی
گر ز آنک کله نهی وگر نی		شاهنشه جمله خسروانی
آن را بینی که من نگویم		زیرا که بگویمت بدانی
چون چشم تو وا کنند ناگه		بر شهر عظیم آن جهانی
ماننده طفل نوبزاده		خیره نگری و خیره مانی
تا چشم بر آن جهان نشیند		چاره نبود از این نشانی
بگریز به نور شمس تبریز		تا کشف شود همه معانی

ای وصل تو اصل شادمانی		کان صورت‌هاست وین معانی
یک لحظه مبر ز بنده که نیست		بی آب سفینه را روانی
من مصحف باطلم ولیکن		تصحیح شوم چو تو بخوانی
یک یوسف بی‌کس است و صد گرگ		اما برهد چو تو شبانی
هر بار بپرسیم که چونی		با اشکم و روی زعفرانی
این هر دو نشان برای عام است		پیشت چه نشان چه بی‌نشانی
ناگفته حدیث بشنوی تو		ننوشته قباله را بخوانی
بی خواب تو واقعه نمایی		بی آب سفینه‌ها برانی
خاموش ثنا و لابه کم کن		کز غیب رسید لن ترانی

کژزخمه مباش تا توانی		هر زخمه که کژ زنی بمانی
پیر است عروس عیش دنیا		مرگش طلبی اگر ستانی
تا رخ ننمود جمله نور است		چون رخ بنمود شد دخانی
از سیل بلا چو کاه مگریز		در عشق و ولا چو پهلوانی
چون آب روان به هر نباتی		باید که حیات را رسانی

مست می عشق را حیا نی		وین باده عشق را بها نی
آن عشق چو بزم و باده جان را		می نوشد و ممکن صلا نی
با عقل بگفت ماجراها		جان گفت که وقت ماجرا نی
از روح بجستم آن صفا گفت		آن هست صفا ولی ز ما نی
گفتم که مکن نهان از این مس		ای کفو تو زر و کیمیا نی
کاین برق حدیث تو از آن است		جز جان افزا و دلربا نی
گفتا غلطی که آن نیم من		ما بوالحسنیم و بوالعلا نی
گفتم که به حق نرگسانت		دفعم بمده به شیوه‌ها نی
کاین غمزه مست خونی تو		کشته‌ست هزار و خونبها نی
بالله که تویی که بی‌تویی تو		ای کبر تو غیر کبریا نی
گر ز آنک تویی و گر نه‌ای تو		از تو گذری دو دیده را نی
گر فرمایی که نیست هست است		کو زهره که گویمت چرا نی
مغناطیسی و جان چو آهن		می‌آید مست و دست و پا نی
چون گرم شوم ز جام اول		غیر تسلیم در قضا نی
چون شد به سرم میم سراسر		می را تسلیم یا رضا نی
از بهر نسیم زلف جعدت		یکتا زلفی که جز دو تا نی
ای باد صبا به انتظارت		از بهر صبا و خود صبا نی
پس ما چه زنیم ای قلندر		اندر گره و گره گشا نی
گر ز آنک نه هر دمی خداوند		کو جز سر و خاصه خدا نی
مخدومی شمس دین تبریز		چون خورشیدش در این سما نی

گویم سخن لب تو یا نی		ای لعل لب تو را بها نی
ای گفته ما غلام آن دم		کان جا همگی تویی و ما نی
این جا که منم به جز خطا نی		و آن جا که تویی به جز عطا نی
این جا گفتن ز روی جسم است		و آن جا همه هستی است جا نی
سیاره همی‌روند پا نی		صد مشک روانه و سقا نی
رنجورانند همچو ایوب		دریافته صحت و دوا نی
بی چشمانند همچو یعقوب		بینا شده چشم و توتیا نی
ره پویانند همچو ماهی		بینند طریق‌ها ضیا نی
از رشک تو من دهان ببستم		شرح تو رسد به منتها نی

با دل گفتم چرا چنینی		تا چند به عشق همنشینی
دل گفت چرا تو هم نیایی		تا لذت عشق را ببینی
گر آب حیات را بدانی		جز آتش عشق کی گزینی
ای گشته چو باد از لطافت		پرباد شده چو ساتگینی
چون آب تو جان نقش‌هایی		چون آینه حسن را امینی
هر جان خسیس کان ندارد		می‌پندارد که تو همینی
ای آنک تو جان آسمانی		هر چند به صورت از زمینی
ای خرد شکسته همچو سرمه		تو سرمه دیده یقینی
ای لعل تو از کدام کانی		در حلقه درآ که خوش نگینی
ای از تو خجل هزار رحمت		آن دم که چو تیغ پر ز کینی
شمس تبریز صورتت خوش		و اندر معنی چه خوش معینی

در خون دلم رسید فتوی		از جمله مفتیان معنی
با خلق بگو که دور باشید		از زرق من و فسوس دعوی
با دل گفتم چنین خوش استت		دل نعره زنان که آری آری
برداشت ربابکی دل من		بنواخت که ما خوشیم یعنی
کان طعنه از این سوی وجود است		آن جا که منم کجاست طعنی
آن جا که منم چو من نگنجم		گنجد دگری بگو که نی نی
تا من باشی تو او نبینی		زیرا که شب است و چشم اعمی
تا چشم تو این بود چه بینی		در بتگه نفس نقش مانی
ای عاجز خویش رو به تبریز		در شمس الدین گریز باری

در عشق هر آنک شد فدایی		نبود ز زمین بود سمایی
زیرا که بلای عاشقی را		جانی شرط است کبریایی
زخم آیت بندگان خاص است		سردفتر عاشق خدایی
کاین عالم خاک خاک ارزد		آن جا که بلا کند بلایی
یک جو ز بلاش گنج زرهاست		ای بر سر گنج بین کجایی
از سوزش آفتاب محنت		در عشق چو سایه همایی
ای آنک تو بوی آن نداری		تو لایق آن بلا نیایی
لایق نبود به زخم او را		الا که وجود مرتضایی

عشق است دلاور و فدایی		تنهارو و فرد و یک قبایی
ای از شش و پنج مهره برده		آورده تو نرد دلربایی
یکتا شده خوش ز هر دو عالم		بربوده ز یک دلان دوتایی
آخر تو چه جوهر و چه اصلی		ای پاک ز جای از کجایی
در عالم کم زنان چه بیشی		در خطه دل چه جان فزایی
نتوان ز تو عشق صبر کردن		صبرا تو در این هوس نشایی
نادیده مکن چو دیده‌ای تو		بیگانه مرو چو آشنایی
تا ما ماییم جمله ابریم		بی ظلمت ما مها تو مایی
در پای غمش چه دیدی ای جان		کاین دست گشاده در دعایی
ای دل ز قضا چه رو نمودت		کز عشق تو طالب بلایی
رفتم بر عشق کاین به چند است		گفتا که نباشد این بهایی
الا بر شاه شمس تبریز		سر پای کنی به سر بیایی

ماها چو به چرخ دل برآیی		چون جان به تن جهان درآیی
داریم ز عشق تو براتی		وز قند لطیف تو نباتی
ای یوسف جان که در نخاسی		در حسن و جمال بی‌قیاسی
زان سان ز شراب تو خرابیم		کز خود اثری همی‌نیابیم
در زیر درخت تو نشینیم		وز میوه دلکش تو چینیم
هر دم که ز باده تو نوشیم		بس روشن جان و تیزگوشیم
از آتش‌هات در فروغند		فارغ از صدق وز دروغند
ای رشک بتان و بت پرستان		آرام دل خراب مستان
شمس تبریز پادشاهی		در خطه بی‌حد الهی

آن شمع چو شد طرب فزایی		پروانه دلان به رقص آیی
چون جان برسد نه تن بجنبد		جان آمد از لحد برآیی
چون بانگ سماع در که افتاد		ای کوه گران کم از صدایی
کاین باد بهار می‌رساند		رقصانی شاخ را صلایی
در ذره کجا قرار ماند		خورشید به رقص در سمایی
هم آتش و دود گشته پیچان		از آتش روی جان فزایی
ماهی صنما ز روح بی‌جسم		شوخی شکری یکی بلایی
گه کوته و گه دراز گشتیم		با سایه صورت همایی
هم بر لب دوست مست گشتیم		نالان شده مست همچو نایی
بر باد سوار همچو کاهیم		اندر جولان ز کهربایی
چون پشه ز خون خویش مستیم		وز دیگ جگر دلا ابایی
اندر خلوت به هوی هویی		در جمعیت به های هایی
در صورت بنده کمینیم		در سر صفت یکی خدایی
این داد خدیو شمس تبریز		بی کبر ولیک کبریایی

ای بی‌تو محال جان فزایی		وی در دل و جان ما کجایی
گر نیم شبی زنان و گویان		سرمست ز کوی ما درآیی
جان پیش کشیم و جان چه باشد		آخر نه تو جان جان مایی
در بام فلک درافتد آتش		گر بر سر بام خود برآیی
با روی تو کیست قرص خورشید		تا لاف زند ز روشنایی
هم چشمی و هم چراغ ما را		هم دفع بلا و هم بلایی
در دیده ناامید هر دم		ای دیده دل چه می‌نمایی
ای بلبل مست از فغانت		می‌آید بوی آشنایی
می‌نال که ناله مرهم آمد		بر زخم جراحت جدایی
تا کشف شود ز ناله تو		چیزی ز حقیقت خدایی

گر یار لطیف و باوفایی		ور از دل و جان از آن مایی
خواهم که در این میان درآیی		ای ماه بگو که کی برآیی
چون صورت جان لطیف کاری		از حلقه چرا تو برکناری
وز یارک خود دریغ داری		ای ماه بگو که کی برآیی
برخیز که ما و تو چو جانیم		وز رازک همدگر بدانیم
آخر نه من و تو یارکانیم		ای ماه بگو که کی برآیی
دریاب که بر در خداییم		آخر بنگر که ما کجاییم
تا رقص کنان ز در درآییم		ای ماه بگو که کی برآیی
ای جان و جهان چرا چنینی		چون یارک خویش را نبینی
در گوشه روی ترش نشینی		ای ماه بگو که کی برآیی
چونی تو و آن دل لطیفت		و آن صورت و قامت ظریفت
خواهم که شوم شبی حریفت		ای ماه بگو که کی برآیی
در جمله عالم الهی		وز دامن ماه تا به ماهی
آن شد که تو گویی و بخواهی		ای ماه بگو که کی برآیی

ساقی انصاف خوش لقایی		از جا رفتم تو از کجایی
گر بنده بگویمت روا نیست		ترسم که بگویمت خدایی
خاموش نمی‌هلی که باشم		راه گفتن نمی‌گشایی
می‌افشاری مرا چو انگور		معشوق نه‌ای مرا بلایی
گر چشم ببندم از تو کفر است		زیرا که تو نور می‌فزایی
ور بگشایم بگویی منگر		در ما تو بدیده هوایی

برخیز و بزن یکی نوایی		بر یاد وصال دلربایی
هین وقت صبوح شد فتوحی		هین وقت دعاست الصلایی
بگشا سر خنب خسروانی		تا خلق زنند دست و پایی
صد گون گره است بر دل و نیست		جز باده جان گره گشایی
از جای ببر به یک قنینه		آن را که قرار نیست جایی
جز دشت عدم قرارگه نیست		چون نیست وجود را وفایی
بر سفره خاک تره‌ای نیست		هر سوی ز چیست ژاژخایی
عالم مردار و عامه چون سگ		کی دید ز دست سگ سخایی
ساقی درده صلا که چون تو		جان‌ها بندید جان فزایی
ما چون مس و آهنیم ثابت		در حیرت چون تو کیمیایی
در مغز فکن تو هوی هویی		وز خلق برآر های هایی
تا روح ز مستی و خرابی		نشناسد هجو از ثنایی
زین باده چو مست شد فلاطون		نشناسد درد از دوایی
دردی ده و عقل را چنان کن		کو درد نداند از صفایی
بر ناطق منطقی فروریز		از جام صبوحیان عطایی
تا دم نزند دگر نجوید		زنبیل و فطیر هر گدایی
خامش که تو را مسلم آمد		برساختن از عدم بقایی

رخ‌ها بنگر تو زعفرانی		کز درد همی‌دهد نشانی
شهری بنگر ز درد رنجور		چون باغ به موسم خزانی
این درد ز غصه فراق است		از هیبت حکم آسمانی
بیم است فلک سیاه گردد		از آتش و ناله نهانی
دوزخ بنگر که سر برآورد		ناگه ز میان شادمانی
برخاست غریو جان ز هر سو		هان ای کس بی‌کسان تو دانی
فرمود که این فراق فانی است		افغان ز فراق جاودانی
یا رب چه شود اگر تو ما را		از هر دو فراق وارهانی
این گفته و بسته شد دهانم		باقی تو بگو اگر توانی

ای قلب و درست را روایی		پیش تو که زفت کیمیایی
در ره خر بد ز اسب رهوار		از فضل تو کرده پیش پایی
گر پای سگی ره تو کوبد		بر شیر وغاش برفزایی
در عشق تو پاشکستگانند		دارند امید پرگشایی
در تو مگسی چو دل ببندد		یابد ز درت پر همایی
فضل تو علی هین گفت		تا نگشاید ره گدایی
خاموش که هر محال و صعبی		آسان شود از کف خدایی

ای آنک تو خواب ما ببستی		رفتی و به گوشه‌ای نشستی
ما را همه بند دام کردی		ما بند شدیم و تو بجستی
جز دام تو نیست کفر و ایمان		یا رب که چه بس درازدستی
گر خواب و قرار رفت غم نیست		دولت بر ماست چون تو هستی
چون ساقی عاشقان تو باشی		پس باقی عمر ما و مستی
ای صورت جان و جان صورت		بازار بتان همه شکستی
ما را چو خیال تو بود بت		پس واجب گشت بت پرستی
عقل دومی و نفس اول		ای آمده بهر ما به پستی
این وهم من است شرح تو نیست		تو خود هستی چنانک هستی

با یار بساز تا توانی		تا بی‌کس و مبتلا نمانی
بر آب حیات راه یابی		گر سر موافقت بدانی
با سایه یار رو یکی شو		منمای ز خویشتن نشانی
گر رطل گران دهند درکش		ای جان بگذار این گرانی
ای دل مپذیر بیش صورت		می‌باش چو آب در روانی
پذرفتن صورت از جمادی است		مفسر اگر از رحیق جانی
در مجلس دل درآ که آن جا		عیش است و حریف آسمانی

در فنای محض افشانند مردان آستی		دامن خود برفشاند از دروغ و راستی
مرد مطلق دست خود را کی بیالاید به جان		آخر ای جان قلندر از چه پهلو خاستی
سالکی جان مجرد بر قلندر عرضه داد		گفت در گوشش قلندر کان طرف می واستی
کاین طرف هر چند سوزی در شرار عشق خویش		لیک هم مطلق نه‌ای زیرا که در غوغاستی
در جمال لم یزل چشم ازل حیران شده		نی فزودی از دو عالم نی ز نفیش کاستی
تو نه این جایی نه آن جا لیک عشاق از هوس		می‌کنند آن جا نظر کان جاستی آن جاستی
ای که از الا تو لافیدی بدین زفتی مباش		چشم‌ها را پاک کن بنگر که هم در لاستی
مرحبا جان عدم رنگ وجودآمیز خوش		فارغ از هست و عدم مر هر دو را آراستی
پاکی چشمت نباشد جز شه تبریزیان		شمس دین گر او بخواهد لیک نی زان‌هاستی

مرغ دل پران مبا جز در هوای بیخودی		شمع جان تابان مبا جز در سرای بیخودی
آفتاب لطف حق بر عاشقان تابنده باد		تا بیفتد بر همه سایه همای بیخودی
گر هزاران دولت و نعمت ببیند عاشقی		ناید اندر چشم او الا بلای بیخودی
بنگر اندر من که خود را در بلا افکنده‌ام		از حلاوت‌ها که دیدم در فنای بیخودی
جان و صد جان خود چه باشد گر کسی قربان کند		در هوای بیخودی و از برای بیخودی
عاشقا کمتر نشین با مردم غمناک تو		تا غباری درنیفتد در صفای بیخودی
باجفا شو با کسی کو عاشق هشیاری است		تا بیابی ذوق‌ها اندر وفای بیخودی
بیخودی را چون بدانی سروری کاسد شود		ای سری و سروری‌ها خاک پای بیخودی
خوش بود ظاهر شدن بر دشمنان بر تخت ملک		لیک آن‌ها هیچ نبود جان به جای بیخودی
گر تو خواهی شمس تبریزی شود مهمان تو		خانه خالی کن ز خود ای کدخدای بیخودی

ای رها کرده تو باغی از پی انجیرکی		حور را از دست داده از پی کمپیرکی
من گریبان می‌درانم حیف می‌آید مرا		غمزه کمپیرکی زد بر جوانی تیرکی
پیرکی گنده دهانی بسته صد چنگ و جلب		سر فروکرده ز بامی تا درافتد زیرکی
کیست کمپیرک یکی سالوسک بی‌چاشنی		تو به تو همچون پیاز و گنده همچون سیرکی
میرکی گشته اسیر او گرو کرده کمر		او به پنهانی همی‌خندد که ابله میرکی
نی به بستان جمال او شکوفه تازه‌ای		نی به پستان وفای آن سلیطه شیرکی
خود ببینی چونک بگشاید اجل چشمت ورا		رو چو پشت سوسمار و تن سیه چون قیرکی
نی خمش کن پند کم ده بند خواجه بس قوی است		می‌کشد زنجیر مهرش بی‌مدد زنجیرکی

شاد آن صبحی که جان را چاره آموزی کنی		چاره او یابد که تش بیچارگی روزی کنی
عشق جامه می‌دراند عقل بخیه می‌زند		هر دو را زهره بدرد چون تو دلدوزی کنی
خوش بسوزم همچو عود و نیست گردم همچو دود		خوشتر از سوزش چه باشد چون تو دلسوزی کنی
گه لباس قهر درپوشی و راه دل زنی		گه بگردانی لباس آیی قلاوزی کنی
خوش بچر ای گاو عنبربخش نفس مطمئن		در چنین ساحل حلال است ار تو خوش پوزی کنی
طوطیی که طمع اسب و مرکب تازی کنی		ماهیی که میل شعر و جامه توزی کنی
شیر مستی و شکارت آهوان شیرمست		با پنیر گنده فانی کجا یوزی کنی
چند گویم قبله کامشب هر یکی را قبله‌ای است		قبله‌ها گردد یکی گر تو شب افروزی کنی
گر ز لعل شمس تبریزی بیابی مایه‌ای		کمترین پایه فراز چرخ پیروزی کنی

ای خدایی که مفرح بخش رنجوران تویی		در میان لطف و رحمت همچو جان پنهان تویی
خسته کردی بندگان را تا تو را زاری کنند		چون خریدار نفیر و لابه و افغان تویی
جمله درمان خواه و آن درمانشان خواهان توست		آنک درد و دارو از وی خاست بی‌شک آن تویی
دردهایی کآدمی را بر در خلقان برد		آن حجاب از اول است و آخر و پایان تویی
هر کجا کاری فروبندد تو باشی چشم بند		هر کجا روشن شود آن شعله تابان تویی
ناله بخشی خستگان را تا بدان ساکن شوند		چون حقیقت بنگرم در درد ما نالان تویی
هم تویی آن کس که می‌گوید تویی والله تویی		گوی و چوگان و نظاره گر در این میدان تویی
و آنک منکر می‌شود این را و علت می‌نهد		در میان وسوسه او نفس علت خوان تویی
و آنک می‌گوید تویی زین گفت ترسان می‌شود		در میان جان او در پرده ترسان تویی
کنج زندان را به یک اندیشه بستان می‌کنی		رنج هر زندان ز توست و ذوق هر بستان تویی
در یکی کار آن یکی راغب و آن دیگر نفور		تو مخالف کرده‌ای شان فتنه ایشان تویی
آن یکی محبوب این و باز او مکروه آن		چشم بندی چشم و دل را قبله و سامان تویی
صد هزاران نقش را تو بنده نقشی کنی		گویی سلطان است آن دام است خود سلطان تویی
بندگی و خواجگی و سلطنت خط‌های توست		خط کژ و خط راست این دبیرستان تویی
صورت ما خانه‌ها و روح ما مهمان در آن		نقش و جان‌ها سایه تو جان آن مهمان تویی
دست در طاعت زنیم و چشم در ایمان نهیم		بر امید آنک بنمایی که خود ایمان تویی
دست احسان بر سر ما نه ز احسانی که ما		چشم روشن در تو آویزیم کان احسان تویی
غفلت و بیداری ما در، توی بر کار و بس		غفلت ما بی‌فضولی بر، چو خود یقظان تویی
توبه با تو خود فضول است و شکستن خود بتر		نقش پیمان گر شکست ارواح آن پیمان تویی
روح‌ها می‌پروری همچون زر و مس و عقیق		چون مخالف شد جواهر ای عجب چون کان تویی
روز درپیچد صفت در ما و تابد تا به شب		شب صفات از ما به تو آید صفاتستان تویی
روز تا شب ما چنین بر همدگر رحمت کنیم		شب همه رحمت رود سوی تو چون رحمان تویی
کو سلاطین جهان گر شاه ایوان بوده‌اند		پس بدانستیم بی‌شک کاندر این ایوان تویی

بانگ می‌زن ای منادی بر سر هر رسته‌ای		هیچ دیدیت ای مسلمانان غلامی جسته‌ای
یک غلامی ماه رویی مشک بویی فتنه‌ای		وقت نازش تیزگامی وقت صلح آهسته‌ای
کودکی لعلین قبایی خوش لقایی شکری		سروقدی چشم شوخی چابکی برجسته‌ای
بر کنار او ربابی در کف او زخمه‌ای		می‌نوازد خوش نوایی دلکشی بنشسته‌ای
هیچ کس دارد ز باغ حسن او یک میوه‌ای		یا ز گلزار جمالش بهر بو گلدسته‌ای
یوسفی کز قیمت او مفلس آمد شاه مصر		هر طرف یعقوب وار از غمزه‌اش دلخسته‌ای
مژدگانی جان شیرین می‌دهم او را حلال		هر کی آرد یک نشان یا نکته‌ای سربسته‌ای

در شرابم چیز دیگر ریختی درریختی		باده تنها نیست این آمیختی آمیختی
بار دیگر توبه‌ها را سوختی درسوختی		بار دیگر فتنه را انگیختی انگیختی
چون بدیدم در سرم سودای تو سودای تو		آمدی در گردنم آویختی آویختی
طره‌های مشک را دربافتی دربافتی		تارهای صبر را بگسیختی بگسیختی
تو اگر منکر شدی گویم نشان گویم نشان		مشک بر شعر سیه می‌بیختی می‌بیختی
ای قدح رخسار من افروختی افروختی		وی غم آخر از دلم بگریختی بگریختی

ساقیا بر خاک ما چون جرعه‌ها می‌ریختی		گر نمی‌جستی جنون ما چرا می‌ریختی
ساقیا آن لطف کو کان روز همچون آفتاب		نور رقص انگیز را بر ذره‌ها می‌ریختی
دست بر لب می‌نهی یعنی خمش من تن زدم		خود بگوید جرعه‌ها کان بهر ما می‌ریختی
ریختی خون جنید و گفت اخ هل من مزید		بایزیدی بردمید از هر کجا می‌ریختی
ز اولین جرعه که بر خاک آمد آدم روح یافت		جبرئیلی هست شد چون بر سما می‌ریختی
می‌گزیدی صادقان را تا چو رحمت مست شد		از گزافه بر سزا و ناسزا می‌ریختی
می‌بدادی جان به نان و نان تو را درخورد نی		آب سقا می‌خریدی بر سقا می‌ریختی
همچو موسی کآتشی بنمودیش وآن نور بود		در لباس آتشی نور و ضیا می‌ریختی
روز جمعه کی بود روزی که در جمع توییم		جمع کردی آخر آن را که جدا می‌ریختی
درج بد بیگانه‌ای با آشنا در هر دمم		خون آن بیگانه را بر آشنا می‌ریختی
ای دل آمد دلبری کاندر ملاقات خوشش		همچو گل در برگ ریزان از حیا می‌ریختی
آمد آن ماهی که چون ابر گران در فرقتش		اشک‌ها چون مشک‌ها بهر لقا می‌ریختی
دلبرا دل را ببر در آب حیوان غوطه ده		آب حیوانی کز آن بر انبیا می‌ریختی
انبیا عامی بدندی گر نه از انعام خاص		بر مس هستی ایشان کیمیا می‌ریختی
این دعا را با دعای ناکسان مقرون مکن		کز برای ردشان آب دعا می‌ریختی
کوشش ما را منه پهلوی کوشش‌های عام		کز بقاشان می‌کشیدی در فنا می‌ریختی

گر شراب عشق کار جان حیوانیستی		عشق شمس الدین به عالم فاش و یک سانیستی
گر نه در انوار غیرت غرق بودی عشق او		حلقه گوش روان و جان انسانیستی
گر نبودی بزم شمس الدین برون از هر دو کون		جام او بر خاک همچون ابر نیسانیستی
ابر نیسان خود چه باشد نزد بحر فضل او		قاف تا قاف از میش خود موج طوفانیستی
آفتاب و ماه را خود کی بدی زهره شعاع		گر نه در رشک خدا سیماش پنهانیستی
گر جمالش ماجرا کردی میان یوسفان		یوسف مصری ابد پابند و زندانیستی
گر نه از لطفش بپرهیزیدمی من گفتمی		کز بهشت لطف او فردوس ریحانیستی
نفس سگ دندان برآوردی گزیدی پای جان		ساقیا گر نه می سرتیز دندانیستی
جام همچون شمع را بر آتش می برفروز		پس بسوز این عقل را گر بیت احزانیستی
درکش آن معشوقه بدمست را در بزم ما		کو ز مکر و عشوه‌ها گوییی که دستانیستی
پس ز جام شمس تبریزی بده یک جرعه‌ای		بعد از آن مر عاشقان را وقت حیرانیستی

ای نرفته از دل من اندرآ شاد آمدی		ای تو شمع شب فروزی مرحبا شاد آمدی
خانقاه روحیان را از تو حلو و حمزه‌ها		جان جان صوفیانی الصلا شاد آمدی
شب چو چتر و مه چو سلطان می‌دود در زیر چتر		وز تو تخت و تاج ما و چتر ما شاد آمدی
بی گهان در پیش کردی روح‌های پاک را		ای صحابه عشق را چون مصطفی شاد آمدی
ای که آن رحمت نمودی از پی چندین فراق		می‌نگنجم زین طرب در هیچ جا شاد آمدی
من گمان‌ها داشتم اندر وفای لطف تو		لیک در وهمم نیامد این وفا شاد آمدی
پرده داری کن تو ای شب کان مه اندر خلوت است		مطربا پیوند کن تو پرده‌ها شاد آمدی
چون به نزد پرده دار شمس تبریزی رسی		بشنوی از شش جهت کای خوش لقا شاد آمدی

در جهان گر بازجویی نیست بی‌سودا سری		لیک این سودا غریب آمد به عالم نادری
جمله سوداها بر این فن عاقبت حسرت خورند		ز آنک صد پر دارد این و نیست آن‌ها را پری
پیش باغش باغ عالم نقش گرمابه‌ست و بس		نی در او میوه بقایی نی در او شاخ تری
آن ز سحری تر نماید چون بگیری شاخ او		می‌برد شاخش تو را با خواجه قارون تا ثری
صورت او چون عصا و باطن او اژدها		چون نه‌ای موسی مرو بر اژدهای قاهری
کف موسی کو که تا گردد عصا آن اژدها		گردن آن اژدها را گیرد او چون لمتری
گر کشیده می‌شوی آن سو ز جذب اژدهاست		ز آنک او بس گرسنه‌ست و تو مر او را چون خوری
جذب او چون آتشی آمد درافکن خود در آب		دفع هر ضدی به ضدی دفع ناری کوثری
چون تو در بلخی روان شو سوی بغداد ای پدر		تا به هر دم دورتر باشی ز مرو و از هری
تو مری باشی و چاکر اندر این حضرت به است		ای افندی هین مگو این را مری و آن را مری
ور فسردی در تکبر آفتابی را بجو		در گداز هر فسرده شمس باشد ماهری
آفتاب حشر را ماند گدازد هر جماد		از زمین و آسمان و کوه و سنگ و گوهری
تا بداند اهل محشر کاین همه یخ بوده است		عقل جز وی ننگ مانده بر سر یخ چون خری
ای خر لرزان شده بر روی یخ در زیر بار		پوز بردارد به بالا خر که یا رب آخری
شمس تبریزی چو عقل جزو را یاری دهد		بال و پر یابد خر او برپرد چون جعفری

گر من از اسرار عشقش نیک دانا بودمی		اندر آن یغما رفیق ترک یغما بودمی
ور چو چشم خونی او بودمی من فتنه جوی		در میان حلقه‌های شور و غوغا بودمی
گر ضمیر هر خسی ما را نخستی در جهان		در سر و دل‌ها روان مانند سودا بودمی
گر نه هر روزی ز برجی سر فروکردی مهم		جا نگردانیدمی هرگز به یک جا بودمی
من نکردم جلدیی با عشق او کان آتشش		آب کردی مر مرا گر سنگ خارا بودمی
گر نکاهیدی وجودم هر دمی از درد عشق		من نه عاشق بودمی من کارافزا بودمی
گر نه موج عشق شمس الدین تبریزی بدی		کو مرا بر می‌کشد در قعر دریا بودمی

آتشینا آب حیوان از کجا آورده‌ای		دانم این باری که الحق جان فزا آورده‌ای
مشرق و مغرب بدرد همچو ابر از یک دگر		چون چنین خورشید از نور خدا آورده‌ای
خیره گان روی خود را از ره و منزل مپرس		چون بر ایشان شعله‌های کبریا آورده‌ای
احمقی باشد اگر جانی بمیرد بعد از این		چون چنین دریای جوشان از بقا آورده‌ای
از قضا و از قدر مر عاشقان را خوف نیست		چون قدر را مست گشته با قضا آورده‌ای
می‌نگنجد جان ما در پوست از شادی تو		کاین جمال جان فزا از بهر ما آورده‌ای
شمس تبریزی جفا کردی و دانم این قدر		کز میان هر جفایی صد وفا آورده‌ای

ای مهی کاندر نکویی از صفت افزوده‌ای		تا بسی درهای دولت بر فلک بگشوده‌ای
ای بسا کوه احد کز راه دل برکنده‌ای		ای بسا وصف احد کاندر نظر بنموده‌ای
جان‌ها زنبوروار از عشق تو پران شده		تا دهان خاکیان را زان عسل آلوده‌ای
ای سبک عقلی که از خویشش گرانی داده‌ای		وی گران جانی که سوی خویشتن بربوده‌ای
شاد با گوش مقیم اندر مقالات الست		چون ز بی‌چشمان مقالات خطا بشنوده‌ای
در رخ پرزهر دونان کمترک خندیده‌ای		هر خسی را از ضرورت در جهان بستوده‌ای
فارغی از چرب و شیرین در حلاوت‌های خود		چرب و شیرین باش از خود ز آنک خوش پالوده‌ای
ای همه دعویت معنی ای ز معنی بیشتر		ای دو صد چندانک دعوی کرده‌ای بنموده‌ای
ای که می‌جویی مثال شمس تبریزی تو هم		روزگاری می‌بری و اندر غم بیهوده‌ای

آه از آن رخسار برق انداز خوش عیاره‌ای		صاعقه است از برق او بر جان هر بیچاره‌ای
چون ز پیش رشته‌ای در لعل چون آتش بتافت		موج زد دریای گوهر از میان خاره‌ای
این دل صدپاره مر دربان جان را پاره داد		چون به پیش پرده آمد بهترک شد پاره‌ای
هشت منظر شد بهشت و هر یکی چون دفتری		هشت دفتر درج بین در رقعه‌ای رخساره‌ای
تا چه مرغ است این دلم چون اشتران زانو زده		یا چو اشترمرغ گرد شعله آتشخواره‌ای
هم دکان شد این دلم با عشقت ای کان طرب		خوش حریفی یافت او هم در دکان هم کاره‌ای
ز آفتاب عشق تو ذرات جان‌ها شد چو ماه		وز سعادت در فلک هر ساعتی استاره‌ای
نقش تو نادیده و یک یک حکایت می‌کند		چون مسیح از نور مریم روح در گهواره‌ای
شمس تبریزی تناقض چیست در احوال دل		هم مقیم عشق باشد هم ز عشق آواره‌ای

پیش شمع نور جان دل هست چون پروانه‌ای		در شعاع شمع جانان دل گرفته خانه‌ای
سرفرازی شیرگیری مست عشقی فتنه‌ای		نزد جانان هوشیاری نزد خود دیوانه‌ای
خشم‌شکلی صلح‌جانی تلخ‌رویی شکری		من بدین خویشی ندیدم در جهان بیگانه‌ای
با هزاران عقل بینا چون ببیند روی شمع		پر او در پای پیچد درفتد مستانه‌ای
خرمن آتش گرفته صحن صحراهای عشق		گندم او آتشین و جان او پیمانه‌ای
نور گیرد جمله عالم بر مثال کوه طور		گر بگویم بی‌حجاب از حال دل افسانه‌ای
شمع گویم یا نگاری دلبری جان‌پروری		محض روحی سروقدی کافری جانانه‌ای
پیش تختش پیرمردی پای‌کوبان مست‌وار		لیک او دریای علمی حاکمی فرزانه‌ای
دامن دانش گرفته زیر دندان‌ها ولیک		کلبتین عشق نامانده در او دندانه‌ای
من ز نور پیر واله پیر در معشوق محو		او چو آیینه یکی رو من دوسر چون شانه‌ای
پیر گشتم در جمال و فر آن پیر لطیف		من چو پروانه در او او را به من پروانه‌ای
گفتم آخر ای به دانش اوستاد کائنات		در هنر اقلیم‌هایی لطف کن کاشانه‌ای
گفت گویم من تو را ای دوربین بسته‌چشم		بشنو از من پند جانی محکمی پیرانه‌ای
دانش و دانا، حکیم و حکمت و فرهنگ ما		غرقه بین تو در جمال گل‌رخی دردانه‌ای
چون نگه کردم چه دیدم آفت جان و دلی		ای مسلمانان ز رحمت یاری‌ای یارانه‌ای
این همه پوشیده گفتی، آخر این را برگشا		از حسودان غم مخور تو شرح ده مردانه‌ای
شمس حق و دین تبریزی خداوندی کز او		گشت این پس‌مانده اندر عشق او پیشانه‌ای

بار دیگر ملتی برساختی برساختی		سوی جان عاشقان پرداختی پرداختی
بار دیگر در جهان آتش زدی آتش زدی		تا به هفتم آسمان برتاختی برتاختی
پرده هفت آسمان بشکافتی بشکافتی		گوی را در لامکان انداختی انداختی
سوی جانان برشدی دامن کشان دامن کشان		جان‌ها را یک به یک بشناختی بشناختی
درزدی در طور سینا آتشی نو آتشی		کوه را و سنگ را بگداختی بگداختی
بود در بحر حقایق موج‌ها در موج‌ها		بر سر آن بحر جان می‌باختی می‌باختی
صبر کردی تا که دریا رام گشت و رام گشت		بهر کشتی بادبان افراختی افراختی

هر دلی را گر سوی گلزار جانان خاستی		در دل هر خار غم گلزار جان افزاستی
گر نه جوشاجوش غیرت کف برون انداختی		نقش بند جان آتش رنگ او با ماستی
ور نبودی پرده دار برق سوزان ماه را		این زمین خاک همچون آسمان درواستی
در ره معشوق جان گر پا و پر کار آمدی		ذره ذره در طریقش باپر و باپاستی
دیده نامحرمان گردیده بودی عشق را		خود طناب خیمه‌های جمله بر دریاستی
گر نه خون آمیز بودی آب چشم عاشقان		بر سر هر آب چشمی نقش آن میناستی
روز و شب گر دیده بودی آتش عشق مرا		گرم رو بودی زمانه دی ز من فرداستی
خاک باشی خواهد آن معشوق ما ور نی از او		جای هر عاشق ورای گنبد خضراستی
حسن شمس الدین تبریزی برافکندی نقاب		گر نه اندر پیش او فراش لا لالاستی

سر نهاده بر قدم‌های بت چین نیستی		ز آنک مسی در صفت خلخال زرین نیستی
راست گو جانا که امروز از چه پهلو خاستی		چیز دیگر گشته‌ای تو رنگ پیشین نیستی
در رخ جان رنگ او دیدم بپرسیدم از او		سر چنین کرد او که یعنی محرم این نیستی
دوش آمد خواجه‌ای بر در بگفتش عشق او		سیم و زر داری ولیکن مرد زرین نیستی

این چه چتر است این که بر ملک ابد برداشتی		یادآوری جهان را ز آنک در سر داشتی
زلف کفر و روی ایمان را چرا درساختی		ز آنک قصد مؤمن و ترسا و کافر داشتی
جان همی‌تابید از نور جلالت موج موج		ز آنک تو در بحر جان دریا و گوهر داشتی
پیش حیرتگاه عشقت جمله شیران در طلب		بس که لرزیدند و افتادند و تو برداشتی
هم تو جان را گاه مسکین و اسیر انداختی		هم تواش سلطان و شاهنشاه و سنجر داشتی
صد هزاران را میان آب دریا سوختی		صد هزاران را میان آتشی تر داشتی
در یکی جسم طلسم آدمی اندر نهان		ای بسی خورشید و ماه و چرخ و اختر داشتی
در چنین جسم چو تابوتی میان خون و خاک		این شهید روح را هر لحظه خوشتر داشتی
آفتابا پیش تو هر ذره‌ای کو شکر کرد		مر دهان شکر او را پر ز شکر داشتی
از نمک‌های حیاتت این وجود مرده را		تازه و خوش بو چو ورد و مشک و عنبر داشتی
شمس تبریزی ز عشقت من همه زر می‌زنم		ز آنک تو بالا و پست عشق پرزر داشتی

ای ملامت گر تو عاشق را سبک پنداشتی		تا به پیش عاشقان بند و فسون برداشتی
گه مثال و رمز گویی گه صریح و آشکار		تخم را اندر زمین ریگ ما چون کاشتی
ای زمین ریگ شرمت نیست از انبار تخم		فارغی چون تخم‌ها را تو عدم انگاشتی
ای زمین تخم گیر آخر تویی هم اصل تخم		کز نتیجه خویش شاخ سنبلی افراشتی
چونک هر جزوی به غیر اصل خود پیوند نیست		تو چرا طیره شدی و پند و جنگ آغاشتی
ریش خندی می‌کند بر پند تاب عاشقی		کی شود سرد آتشی از پند و جنگ و آشتی
ماهتاب ار چه جهان گیرد تو در تبریز باش		در شعاع شمس دین زیرا که مرغ چاشتی

ای تو جان صد گلستان از سمن پنهان شدی		ای تو جان جان جانم چون ز من پنهان شدی
چون فلک از توست روشن پس تو را محجوب چیست		چونک تن از توست زنده چون ز تن پنهان شدی
از کمال غیرت حق وز جمال حسن خویش		ای شه مردان چنین از مرد و زن پنهان شدی
ای تو شمع نه فلک کز نه فلک بگذشته‌ای		تا چه سر است اینک تو اندر لگن پنهان شدی
ای سهیلی کآفتاب از روی تو بیخود شده‌ست		خیر باشد خیر باشد کز یمن پنهان شدی
مشک تاتاری به هر دم می‌کند غمزی به خلق		چونک سلطان خطایی وز ختن پنهان شدی
گر ز ما پنهان شوی وز هر دو عالم چه عجب		ای مه بی‌خویشتن کز خویشتن پنهان شدی
آن چنان پنهان شدی ای آشکار جان‌ها		تا ز بس پنهانی از پنهان شدن پنهان شدی
شمس تبریزی به چاهی رفته‌ای چون یوسفی		ای تو آب زندگی چون از رسن پنهان شدی

ای که جان‌ها خاک پایت صورت اندیش آمدی		دست بر در نه درآ در خانه خویش آمدی
نیست بر هستی شکستی گرد چون انگیختی		چون تو پس کردی جهان چونی چو واپیش آمدی
در دو عالم قاعده نیش است وآنگه ذوق نوش		تو ورای هر دو عالم نوش بی‌نیش آمدی
خویش را ذوقی بود بیگانه را ذوق نوی		هم قدیمی هم نوی بیگانه و خویش آمدی
بر دل و جان قلندر ریش و مرهم هر دو تو		فقر را ای نور مطلق مرهم و ریش آمدی
کیش هفتاد و دو ملت جمله قربان تواند		تا تو شاهنشاه باقربان و باکیش آمدی
ای که بر خوان فلک با ماه همکاسه شدی		ماه را یک لقمه کردی کآفتابیش آمدی
عقل و حس مهتاب را کی گز تواند کرد لیک		داندی خورشید بی‌گز کز مهان بیش آمدی
عشق شمس الدین تبریزی که عید اکبر است		کی تو را قربان کند چون لاغری میش آمدی

تا بنستانی تو انصاف از جهود خیبری		جان به جانان کی رسانی دل به حضرت کی بری
جعفر طیاروار ار آب و از گل کی رهی		تا نخندی اندر آتش همچو زر جعفری
دل نبیند آنک باشد جسم و جان را او حجاب		سر ندارد آنک بنهد پا در این ره سرسری
تا دو چشمت بسته باشد اندر این بازارگاه		سخت ارزان می‌فروشی لیک انبان می‌خری

در دو چشم من نشین ای آن که از من من تری		تا قمر را وانمایم کز قمر روشن تری
اندرآ در باغ تا ناموس گلشن بشکند		ز آنک از صد باغ و گلشن خوشتر و گلشن تری
تا که سرو از شرم قدت قد خود پنهان کند		تا زبان اندرکشد سوسن که تو سوسن تری
وقت لطف ای شمع جان مانند مومی نرم و رام		وقت ناز از آهن پولاد تو آهنتری
چون فلک سرکش مباش ای نازنین کز ناز او		نرم گردی چون زمین گر از فلک توسن تری
زان برون انداخت جوشن حمزه وقت کارزار		کز هزاران حصن و جوشن روح را جوشن تری
زان سبب هر خلوتی سوراخ روزن را ببست		کز برای روشنی تو خانه را روشن تری

بی گهان شد هر رفتن سوی روزن ننگری		آتشی اندرزنی از سوی مه در مشتری
منگر آخر سوی روزن سوی روی من نگر		تا ز روی من به روزن‌های غیبی بنگری
روی زرینم به هر سو شش جهت را لعل کرد		تا ز لعل تو بیاموزید رویم زرگری
شش جهت گوساله‌ای زرین و بانگش بانگ زر		گاوکان بر بانگ زر مستان سحر سامری
شیرگیرا گاو و گوساله به بانگ زر سپار		چونک شیر و شیرگیر جام صرف احمری
دشمن اسلام زلف کافرت ما را بگفت		دور شو گر مؤمنی و پیشم آ گر کافری
گفتمش این لاف‌ها از شمس تبریزیستت		گفت آری و برون آورد مهر دلبری

در میان جان نشین کامروز جان دیگری		کاین جهان خیره است در تو کز جهان دیگری
خوش خرام ای سرو جان کامروز جان دیگری		خوش بخند ای گلستان کز گلستان دیگری
آب خلقان رفت جمله در هوای آب و نان		یوسفا در قحط عالم آب و نان دیگری
تو جهان زندگی و این جهان بندگی		تو ز شاه شه نشان والله نشان دیگری

عاشقان را آتشی وآنگه چه پنهان آتشی		وز برای امتحان بر نقد مردان آتشی
داغ سلطان می‌نهند اندر دل مردان عشق		تخت سلطان در میان و گرد سلطان آتشی
آفتابش تافته در روزن هر عاشقی		ما پریشان ذره وار اندر پریشان آتشی
الصلا ای عاشقان کاین عشق خوانی گسترید		بهر آتشخوارگانش بر سر خوان آتشی
عکس این آتش بزد بر آینه گردون و شد		هر طرف از اختران بر چرخ گردان آتشی

آخر ای دلبر تو ما را می‌نجویی اندکی		آخر ای ساقی ز غم ما را نشویی اندکی
آخر ای مطرب نگویی قصه دلدار ما		گر نگویی بیشتر آخر بگویی اندکی
گر بدی گفتند از من من نگفتم بد تو را		این قدر گفتم که یارا تنگ خویی اندکی
در جمال و حسن و خوبی در جهانت یار نیست		شکرستانی ولیکن ترش رویی اندکی
این غزل را بین که خون آلود از خون دل است		بوی خون دل بیابی گر ببویی اندکی

ساقیا شد عقل‌ها هم خانه دیوانگی		کرده مالامال خون پیمانه دیوانگی
صد هزاران خانه هستی به آتش درزده		تشنگان مرد و زن مردانه دیوانگی
ما دوسر چون شانه‌ایم ایرا همی‌زیبد به عشق		در سر زنجیر زلفش شانه دیوانگی
در چنین شمعی نمی‌بینی که از سلطان عشق		دم به دم در می‌رسد پروانه دیوانگی
پنبه در گوشند جان و دل ز افسانه دو کون		تا شنیدند از خرد افسانه دیوانگی
کفش‌های آهنین جان پاره کرد اندر رهش		چون در او آتش بزد جانانه دیوانگی
عقل آمد با کلید آتشین آن جا ولیک		جز کلید او نبد دندانه دیوانگی
چونک عقل از شمس تبریزی به حیرت درفتاد		تا شده یاران و ما دیوانه دیوانگی

چون تو آن روبند را از روی چون مه برکنی		چون قضای آسمانی توبه‌ها را بشکنی
منگر اندر شور و بدمستی من ای نیک عهد		بنگر آخر در میی کاندر سرم می‌افکنی
اول از دست فراقت عاشقان را تی کنی		وآنگه اندر پوستشان تا سر همه در زر کنی
مه رخا سیمرغ جانی منزل تو کوه قاف		از تو پرسیدن چه حاجت کز کدامین مسکنی
چون کلام تو شنید از بخت نفس ناطقه		کرد صد اقرار بر خود بهر جهل و الکنی
چون ز غیر شمس تبریزی بریدی ای بدن		در حریر و در زر و در دیبه و در ادکنی

ای خوشا عیشی که باشد ای خوشا نظاره‌ای		چون به اصل اصل خویش آید چنین هر پاره‌ای
هر طرف آید به دستش بی‌صراحی باده‌ای		هر طرف آید به چشمش دلبری عیاره‌ای
دلبری که سنگ خارا گر ز لعلش بو برد		جان پذیرد سنگ خارا تا شود هشیاره‌ای
باده دزدید از لبان دلبر من یک صفت		لاجرم در عشق آن لب جان شده میخواره‌ای
صبحدم بر راه دیری راهبم همراه شد		دیدمش هم درد خویش و دیدمش هم کاره‌ای
یک صراحی پیشم آورد آن حریف نیک خو		گشت جانم زان صراحی بیخودی خماره‌ای
در میان بیخودی تبریز شمس الدین نمود		از پی بیچارگان سوی وصالش چاره‌ای

آه کان سایه خدا گوهردلی پرمایه‌ای		آفتاب او نهشت اندر دو عالم سایه‌ای
آفتاب و چرخ را چون ذره‌ها برهم زند		وز جمال خود دهدشان نو به نو سرمایه‌ای
عشق و عاشق را چه خوش خندان کنی رقصان کنی		عشق سازی عقل سوزی طرفه‌ای خودرایه‌ای
چشم مرده وام کرده جان ز بهر عشق او		ز آنک در دیده بدیده جان از آن سر پایه‌ای
قهر صد دندان ز لطفش پیر بی‌دندان شده		عقل پابرجا ز عشقش یاوه و هرجایه‌ای
صد هزاران ساله از هست و عدم زان سوتری		وز تواضع مر عدم را هست خوش همسایه‌ای
کوه حلمی شمس تبریزی دو عالم تخت تو		بر نهان و آشکارش می‌نگر از قایه‌ای

گشت جان از صدر شمس الدین یکی سوداییی		در درون ظلمت سودا را داناییی
یک بلندی یافت بختم در هوای شمس دین		کز ورای آن نباشد وهم را گنجاییی
مایه سودا در این عشقم چنان بالا گرفت		کز سر سودا نداند پستی از بالاییی
موج سودا و جنونی کز هوای او بخاست		بر سر آن موج چون خاشاک من هرجاییی
عقل پابرجای من چون دید شور بحر او		با چنین شوری ندارد عقل کل تواناییی
مصحف دیوانگی دیدم بخواندم آیتی		گشت منسوخ از جنونم دانش و قراییی
عشق یکتا دزد شب رو بود اندر سینه‌ها		عقل را خفته بگیرد دزددش یکتاییی
پیش از این سودا دل و جان عاقل رای خودند		بعد از آن غرقاب کی باشد تو را خودراییی
رو تو در بیمارخانه عاشقی تا بنگری		هر طرف دیوانه جانی هر سوی شیداییی
دوش دیدم عشق را می‌کرد از خون سرشک		بر سر بام دلم از هجر خون انداییی
هست مر سودای عاشق را دلا این خاصیت		گر چه او پستی رود باشد بر آن بالاییی
گرد دارایی جان مظلم ناپایدار		گشت جان پایداری از چنان داراییی
یک دمی مرده شو از جمله فضولی‌ها ببین		هر نفس جان بخشیی هر دم مسیح آساییی
یک نفس در پرده عشقش چو جانت غسل کرد		همچو مریم از دمی بینی تو عیسی زاییی
چون بزادی همچو مریم آن مسیح بی‌پدر		گردد این رخسار سرخت زعفران سیماییی
نام مخدومی شمس الدین همی‌گو هر دمی		تا بگیرد شعر و نظمت رونق و رعناییی
خون ببین در نظم شعرم شعر منگر بهر آنک		دیده و دل را به عشقش هست خون پالاییی
خون چو می‌جوشد منش از شعر رنگی می‌دهم		تا نه خون آلود گردد جامه خون آلاییی
من چو جانداری بدم در خدمت آن پادشاه		اینک اکنون در فراقش می‌کنم جان ساییی
در هوای سایه‌ای عنقای آن خورشید لطف		دل به غربت برگرفته عادت عنقاییی
چون به خوبی و ملاحت هست تنها در جهان		داد جان را از زمانه شیوه تنهاییی
چون شوم نومید از آن آهو که مشکش دم به دم		در طلب می‌داردم از بوی و از بویاییی
آه از آن رخسار مریخی خون ریزش مرا		آه از آن ترکانه چشم کافر یغماییی
عقل در دهلیز عشقش خاکروبی بی‌دلی		ناطقه در لشکرش یا طبلیی یا ناییی
او همه دیده‌ست اندر درد و اندر رنج من		من نمی‌تانم که گویم نیستش بیناییی
من نظر کردم دمی در جان سودارنگ خویش		دیدم او را پیچ پیچ و شورش و درواییی
گفتم آخر چیست گفتا دست را از من بشو		من نیم در عشق او امروزی و فرداییی
در هر آن شهری که نوشروان عشقش حاکم است		شد به جان درباختن آن شهر حاتم طاییی
و اندر آن جانی که گردان شد پیاله عشق او		عقل را باشد از آن جان محو و ناپیداییی
چون خیالش نیم شب در سینه آید می‌نگر		هر نواحی یوسفی و هر طرف حوراییی
در شکرریز لبش جان‌ها به هنگام وصال		هر سر مویی تو را بوده‌ست شکرخاییی
چون میی در عشق او تا کهنه‌تر تو مستتر		کی جوانی یاد آرد جانت یا برناییی
سلسله این عشق درجنبان و شورم بیش کن		بحر سودا را بجوش و کن جنون افزاییی
این عجب بحری که بهر نازکی خاک تو		قطره‌ای گشته‌ست و ننماید همی‌دریاییی
بهر ضعف این دماغ زخمگاه عشق خویش		می‌کند آن زلف عنبر مشک و عنبرساییی
چهره‌های یوسفان و فتنه انگیزان دهر		از گدایی حسن او دارند هر زیباییی
گر شود موسی بیاموزم جهودی را تمام		ور بود عیسی بگیرم ملت ترساییی
گر به جانش میل باشد جان شوم همچون هوا		ور به دنیا رو بیارد من شوم دنیاییی
جان من چون سفره خود را درکشد از سحر او		گرده گرم از تنورت بخشدش پهناییی
نفس و شیطان در غرور باغ لطفت می‌چرند		ز اعتماد عفو تو دارند بدفرماییی
نفس را نفسی نماند دیو را دیوی شود		گر تو از رخسار یک دم پرده‌ها بگشاییی
ای صبا جانم تو را چاکر شدی بر چشم و سر		گر ز تبریزم کنی خاک کفش بخشاییی

گر چه در مستی خسی را تو مراعاتی کنی		و آنک نفی محض باشد گر چه اثباتی کنی
آنک او رد دل است از بددرونی‌های خویش		گر نفاقی پیشش آری یا که طاماتی کنی
ور تو خود را از بد او کور و کر سازی دمی		مدح سر زشت او یا ترک زلاتی کنی
آن تکلف چند باشد آخر آن زشتی او		بر سر آید تا تو بگریزی و هیهاتی کنی
او به صحبت‌ها نشاید دور دارش ای حکیم		جز که در رنجش قضاگو دفع حاجاتی کنی
مر مناجات تو را با او نباشد همدم او		جز برای حاجتش با حق مناجاتی کنی
آن مراعات تو او را در غلط‌ها افکند		پس ملازم گردد او وز غصه ویلاتی کنی
آن طرب بگذشت او در پیش چون قولنج ماند		تا گریزی از وثاق و یا که حیلاتی کنی
آن کسی را باش کو در گاه رنج و خرمی		هست همچون جنت و چون حور کش هاتی کنی
از هواخواهان آن مخدوم شمس الدین بود		شاید او را گر پرستی یا که چون لاتی کنی
ور نه بگریز از دگر کس تا به تبریز صفا		تا شوی مست از جمال و ذوق و حالاتی کنی

ساخت بغراقان به رسم عید بغراقانیی		زهره آمد ز آسمان و می‌زند سرخوانیی
جبرئیل آمد به مهمان بار دیگر تا خلیل		می‌کند عجل سمین را از کرم بریانیی
روز مهمانی است امروز الصلا جان‌های پاک		هین ز سرها کاسه زیبا در چنین مهمانیی
بانگ جوشاجوش آمد بامدادان مر مرا		بوی خوش می‌آیدم از قلیه و بورانیی
می‌کشید آن بو مرا تا جانب مطبخ شدم		مطبخی پرنور دیدم مطبخی نورانیی
گفتمش زان کفچه‌ای تا نفس من ساکن شود		گفت رو کاین نیست ای جان بهره انسانیی
چون منش الحاح کردم کفچه را زد بر سرم		در سر و عقلم درآمد مستی و ویرانیی

ای بداده دیده‌های خلق را حیرانیی		وی ز لشکرهای عشقت هر طرف ویرانیی
ای مبارک چاشتگاهی کآفتاب روی تو		عالم دل را کند اندر صفا نورانیی
دم به دم خط می‌دهد جان‌ها که ما بنده توایم		ای سراسر بندگی عشق تو سلطانیی
تا چه می‌بینند جان‌ها هر دمی در روی تو		وز چه باشد هر زمانیشان چنین رقصانیی
از چه هر شب پاسبان بام عشق تو شوند		وز چه هر روزی بودشان بر درت دربانیی
این چه جام است این که گردان کرده‌ای بر جان‌ها		آب حیوان است این یا آتشی روحانیی
این چه سر گفتی تو با دل‌ها که خصم جان شدند		این چه دادی درد را تا می‌کند درمانیی
روستایی را چه آموزید نور عشق تو		تا ز لوح غیب دادش هر دمی خط خوانیی
شمس تبریزی فروکن سر از این قصر بلند		تا بقایی دیده آید در جهان فانیی

از هوای شمس دین بنگر تو این دیوانگی		با همه خویشان گرفته شیوه بیگانگی
وحش صحرا گشته و رسوای بازاری شده		از هوای خانه او صد هزاران خانگی
صاعقه هجرش زده برسوخته یک بارگی		عقل و شرم و فهم و تقوا دانش و فرزانگی
من ز شمع عشق او نان پاره‌ای می‌خواستم		گفت بنویسید توقیعش پی پروانگی
ای گشاده قلعه‌های جان به چشم آتشین		ای هزاران صف دریده عشقت از مردانگی
ای خداوند شمس دین صد گنج خاک است پیش تو		تا چه باشد عاشق بیچاره‌ای یک دانگی
صد غریو و بانگ اندر سقف گردون افکنیم		من نیم در عشق پابرجای تو یک بانگی
عقل را گفتم میان جان و جانان فرق کن		شانه عقلم ز فرقش یاوه کرده شانگی

ای دهان آلوده جانی از کجا می خورده‌ای		و آن طرف کاین باده بودت از کجا ره برده‌ای
با کدامین چشم تو از ظلمتی بگذشته‌ای		با کدامین پای راه بی‌رهی بسپرده‌ای
با کدامین دست بردی حادثات دهر را		از جمال دلربایی آینه بسترده‌ای
نی هزاران بار خون خویشتن را ریختی		نی هزاران بار تو در زندگی خود مرده‌ای
نی هزاران بار اندر کوره‌های امتحان		درگدازیدی چو مس و همچو مس بفسرده‌ای
نی تو بر دریای آتش بال و پر را سوختی		نی تو بر پشت فلک پاهای خود افشرده‌ای
چون از این ره هیچ گردی نیست بر نعلین تو		از ورای این همه تو چونک اهل پرده‌ای
چشم بگشا سوی ما آخر جوابی بازگو		کز درون بحر دانش صافیی نی درده‌ای
گفت جانم کز عنایت‌های مخدوم زمان		صدر شمس الدین تبریزی تو ره گم کرده‌ای
گر یکی غمزه رساند مر تو را ای سنگ دل		از ورای این نشان‌ها که به گفت آورده‌ای
بی علاج و حیله‌ها گر سنگ باشی در زمان		گوهری گردی از آن جنسی که تو نشمرده‌ای

اقتلونی یا ثقاتی ان فی قتلی حیاتی		و مماتی فی حیاتی و حیاتی فی مماتی
اقتلونی ذاب جسمی قدح القهوه قسمی		هله بشکن قفس ای جان چو طلبکار نجاتی
ز سفر بدر شوی تو چو یقین ماه نوی تو		ز شکست از چه تو تلخی چو همه قند و نباتی
چو تویی یار مرا تو به از این دار مرا تو		برسان قوت حیاتم که تو یاقوت زکاتی
چو بسی قحط کشیدم بنما دعوت عیدم		که نشد سیر دو چشمم به تره و نان براتی
حرکت کن حرکت‌هاست کلید در روزی		مگرت نیست خبر تو که چه زیباحرکاتی
به چنین رخ که تو داری چه کشی ناز سپیده		که نگنجد به صفت در که چه محمودصفاتی
بنه‌ای ساقی اسعد تو یکی بزم مخلد		که خماری است جهان را ز می و بزم نباتی
به حق بحر کف تو گهر باشرف تو		که به لطف و به گوارش تو به از آب فراتی
مثل ساغر آخر تو خرابی عقولی		که چو تحریمه اول سر ارکان صلاتی
کرمت مست برآید کف چون بحر گشاید		بدهد صدقه نپرسد که تو اهل صدقاتی
به کرم فاتح عقدی به عطا نقده نقدی		برهان منتظران را ز تمنای سباتی
نه در ابروی تو چینی نه در آن خوی تو کینی		به عدو گوید لطفت که بنینی و بناتی
رسی از ساغر مردان به خیالات مصور		ز ره سینه خرامان کنساء خفرات
و جوار ساقیات و سواق جاریات		تو بگو باقی این را انا فی سکر سقاتی

خنک آن دم که به رحمت سر عشاق بخاری		خنک آن دم که برآید ز خزان باد بهاری
خنک آن دم که بگویی که بیا عاشق مسکین		که تو آشفتهٔ مایی سر اغیار نداری
خنک آن دم که درآویزد در دامن لطفت		تو بگویی که چه خواهی ز من ای مست نزاری
خنک آن دم که صلا در دهد آن ساقی مجلس		که کند بر کف ساقی قدح باده سواری
شود اجزای تن ما خوش از آن بادهٔ باقی		برهد این تن طامع ز غم مائده خواری
خنک آن دم که ز مستان طلبد دوست عوارض		بستاند گرو از ما بکش و خوب عذاری
خنک آن دم که ز مستی سر زلف تو بشورد		دل بیچاره بگیرد به هوس حلقه شماری
خنک آن دم که بگوید به تو دل کشت ندارم		تو بگویی که بروید پی تو آنچ بکاری
خنک آن دم که شب هجر بگوید که شبت خوش		خنک آن دم که سلامی کند آن نور بهاری
خنک آن دم که برآید به هوا ابر عنایت		تو از آن ابر به صحرا گهر لطف بباری
خورد این خاک که تشنه‌تر از آن ریگ سیاه است		به تمام آب حیات و نکند هیچ غباری
دخل العشق علینا بکؤوس و عقار		ظهر السکر علینا لحبیب متوار
سخنی موج همی‌زد که گهرها بفشاند		خمشش باید کردن چو در اینش نگذاری

بمشو همره مرغان که چنین بی‌پر و بالی		چو نه میری نه وزیری بن سبلت به چه مالی
چو هیاهوی برآری و نبینند سپاهی		بشناسند همه کس که تو طبلی و دوالی
چو خلیفه پسری تو بنه آن طبل ز گردن		بستان خنجر و جوشن که سپهدار جلالی
به خدا صاحب باغی تو ز هر باغ چه دزدی		بفروش از رز خویشت همه انگور حلالی
تو نه آن بدر کمالی که دهی نور و نگیری		بستان نور چو سائل که تو امروز هلالی
هله ای عشق برافشان گهر خویش بر اختر		که همه اختر و ماهند و تو خورشیدمثالی
بده آن دست به دستم مکشان دست که مستم		که شراب است و کباب است و یکی گوشه‌ای خالی
بدوان مست و خرامان به سوی مجلس سلطان		بنگر مجلس عالی که تویی مجلس عالی
نه صداعی نه خماری نه غمت ماند نه زاری		عسسی دان غم خود را به در شحنه و والی
عسس و شحنه چه گویند حریفان ملک را		همه در روی درافتند که بس خوب خصالی

که شکیبد ز تو ای جان که جگرگوشه جانی		چه تفکر کند از مکر و ز دستان که ندانی
نه درونی نه برونی که از این هر دو فزونی		نه ز شیری نه ز خونی نه از اینی نه از آنی
برود فکرت جادو نهدت دام به هر سو		تو همه دام و فنش را به یکی فن بدرانی
چه بود باطن کبکی که دل باز نداند		چه حبوب است زمین در که ز چرخ است نهانی
کلهش بنهی وآنگه فکنی باز به سیلی		چه کند بره مسکین چو کند شیر شبانی
کله و تاج سرم را پی سیلی تو باید		که مرا تاج تویی و جز تو جمله گرانی
به کجا اسب دواند به کجا رخت کشاند		ز تو چون جان بجهاند که تو صد جان جهانی
به چه نقصان نگرندت به چه عیبی شکنندت		به کی مانند کنندت که به مخلوق نمانی
به ملاقات نشان ده ز خیالات امان ده		مکشش زود زمان ده که تو قسام زمانی
هله ای جان گشاده قدم صدق نهاده		همه از پای فتاده تو خوش و دست زنانی
شه و شاهین جلالی که چنین باپر و بالی		نه گمانی نه خیالی همه عینی و عیانی
چه بود طبع و رموزش به یکی شعله بسوزش		به یکی تیر بدوزش که بسی سخته کمانی
هله بر قوس بنه زه ز کمینگاه برون جه		برهان خویش از این ده که تو زان شهر کلانی
چو همه خانه دل را بگرفت آتش بالا		بود اظهار زبانه به از اظهار زبانی

مکن ای دوست نشاید که بخوانند و نیایی		و اگر نیز بیایی بروی زود نپایی
هله ای دیده و نورم گه آن شد که بشورم		پی موسی تو طورم شدی از طور کجایی
اگرم خصم بخندد و گرم شحنه ببندد		تو اگر نیز به قاصد به غضب دست بخایی
به تو سوگند بخوردم که از این شیوه نگردم		بکنم شور و بگردم به خدا و به خدایی
بکن ای دوست چراغی که به از اختر و چرخی		بکن ای دوست طبیبی که به هر درد دوایی
دل ویران من اندر غلط ار جغد درآید		بزند عکس تو بر وی کند آن جغد همایی
هله یک قوم بگریند و یکی قوم بخندند		ره عشق تو ببندند به استیزه نمایی
اگر از خشم بجنگی وگر از خصم بلنگی		و اگر شیر و پلنگی تو هم از حلقه مایی
به بد و نیک زمانه نجهد عشق ز خانه		نبود عشق فسانه که سمایی است سمایی
چو مرا درد دوا شد چو مرا جور وفا شد		چو مرا ارض سما شد چه کنم طال بقایی
سحرالعین چه باشد که جهان خشک نماید		بر عام و بر عارف چو گلستان رضایی
هله این ناز رها کن نفسی روی به ما کن		نفسی ترک دغا کن چه بود مکر و دغایی
هله خاموش که تا او لب شیرین بگشاید		بکند هر دو جهان را خضر وقت سقایی

صنما چونک فریبی همه عیار فریبی		صنما چون همه جانی دل هشیار فریبی
سحری چون قمر آیی به خرابات درآیی		بت و بتخانه بسوزی دل و دلدار فریبی
دل آشفته نگیری خرد خفته نگیری		تو بدان نرگس خفته همه بیدار فریبی
ز غمت سنگ گدازد رمه با گرگ بسازد		رمه و گرگ و شبان را تو به یک بار فریبی
چه کنم جان و بدن را چه کنم قوت تن را		که تو جبار جهانی همه بیمار فریبی
قمر زنگی شب را تو کنی رومی مه رو		همه کوران سیه را تو به انوار فریبی
همه را گوش بگیری شنوایی برسانی		همه را چشم گشایی و به دیدار فریبی
تو نه آنی که فریبی ز کسی صرفه بجویی		تو همه لطف و عطایی تو به ایثار فریبی
تو صلاح دل و دینی تو در این لطف چنینی		که کمین خار فنا را سوی گلزار فریبی

اگر او ماه منستی شب من روز شدستی		اگر او همرهمستی همه را راه زدستی
وگر او چهره مستی به سر دست بخستی		ز کجا عقل بجستی ز کجا نیک و بدستی
وگر او در صمدیت بنمودی احدیت		به خدا کوه احد هم خوش و مست احدستی
و اگر باغ نه مستی که در او میوه برستی		ز کجا میوه تازه به درون سبدستی
سبد گفت رها کن سوی آن باغ نهان شو		اگر این گفت نبودی نه مدد بر مددستی

چو به شهر تو رسیدم تو ز من گوشه گزیدی		چو ز شهر تو برفتم به وداعیم ندیدی
تو اگر لطف گزینی و اگر بر سر کینی		همه آسایش جانی همه آرایش عیدی
سبب غیرت توست آنک نهانی و اگر نی		همه خورشید عیانی که ز هر ذره پدیدی
تو اگر گوشه بگیری تو جگرگوشه و میری		و اگر پرده دری تو همه را پرده دریدی
دل کفر از تو مشوش سر ایمان به میت خوش		همه را هوش ربودی همه را گوش کشیدی
همه گل‌ها گرو دی همه سرها گرو می		تو هم این را و هم آن را ز کف مرگ خریدی
چو وفا نبود در گل چو رهی نیست سوی کل		همه بر توست توکل که عمادی و عمیدی
اگر از چهره یوسف نفری کف ببریدند		تو دو صد یوسف جان را ز دل و عقل بریدی
ز پلیدی و ز خونی تو کنی صورت شخصی		که گریزد به دو فرسنگ وی از بوی پلیدی
کنیش طعمه خاکی که شود سبزه پاکی		برهد او ز نجاست چو در او روح دمیدی
هله ای دل به سما رو به چراگاه خدا رو		به چراگاه ستوران چو یکی چند چریدی
تو همه طمع بر آن نه که در او نیست امیدت		که ز نومیدی اول تو بدین سوی رسیدی
تو خمش کن که خداوند سخن بخش بگوید		که همو ساخت در قفل و همو کرد کلیدی

تو ز هر ذره وجودت بشنو ناله و زاری		تو یکی شهر بزرگی نه یکی بلکه هزاری
همه اجزات خموشند ز تو اسرار نیوشند		همه روزی بخروشند که بیا تا تو چه داری
تویی دریای مخلد که در او ماهی بی‌حد		ز سر جهل مکن رد سر انکار چه خاری
همه خاموش به ظاهر همه قلاش و مقامر		همه غایب همه حاضر همه صیاد و شکاری
همه ماهند نه ماهی همه کیخسرو و شاهی		همه چون یوسف چاهی ز تو اندر چه تاری
همه ذرات چو ذاالنون همه رقاص چو گردون		همه خاموش چو مریم همه در بانگ چو قاری
همه اجزای وجودت به تو گویند چه بودت		که همه گفت و شنودت نه ز مهر است و ز یاری
مثل نفس خزان است که در او باغ نهان است		ز درون باغ بخندد چو رسد جان بهاری
تو بر این شمع چه گردی چو از آن شهد بخوردی		تو چو پروانه چه سوزی که ز نوری نه ز ناری

تو فقیری تو فقیری تو فقیر ابن فقیری		تو کبیری تو کبیری تو کبیر ابن کبیری
تو اصولی تو اصولی تو اصول ابن اصولی		تو خبیری تو خبیری تو خبیر ابن خبیری
تو لطیفی تو لطیفی تو لطیف ابن لطیفی		تو جهانی دو جهان را به یکی کاه نگیری
هله ای روح مصور هله ای بخت مکرر		نه ز خاکی نه ز آبی نه از این چرخ اثیری
تو از آن شهر نهانی که بدان شهر کشانی		نشوی غره به چیزی نه ز کس عذر پذیری
همگی آب حیاتی همگی قند و نباتی		همگی شکر و نجاتی نه خماری نه خمیری
به یکی کرم منکس بدهی دیبه و اطلس		نکند بر تو زیان کس که شکوری و شکیری
به عدم درنگریدم عدد ذره بدیدم		به پر عشق تو پران برهیده ز زحیری
اگرت بیند آتش همگی آب شود خوش		اگرت بیند منکر برهد او ز نکیری

ز کجایی ز کجایی هله ای مجلس سامی		نفسی در دل تنگی نفسی بر سر بامی
هله ای جان و جهانم مدد نور نهانم		ستن چرخ و زمینی هوس خاصی و عامی
عجب از خلوتیانی عجب از مجلس جانی		عجب از ارمن و رومی عجب از خطه شامی
عجب آن چیست مشعشع رخت از نور مبرقع		که مه و مهر به پیشش کند از عشق غلامی
به گلستان جمالت چو رسد دیده عاشق		به سوی باغ چه آید مگر از غفلت و خامی
سیدی انت من این صاد حسناک ندامی		نظر الحق تعالی لک فی البهجه حامی
قمر سار الینا حبه فرض علینا		سطع العشق لدینا طرد العشق منامی
شجر طاب جناه شجر الخلد فداه		وجد القلب مناه و کلوا منه کرامی
سر خنبی که ببستی به کرم بازگشایی		خرد هر دو جهان را بربایی به تمامی
بشنیدیم که دیکی ز پی خلق بپختی		که از او یابد اباها همگی ذوق طعامی
ز عدم هر چه برآید چو مصفا نظر آید		به دو صد دام درآید چو تواش دانه دامی
ز رخ یوسف خوبان همه زندان چو گلستان		چو چنین باشد زندان تو چرا در غم وامی
هله خاموش مپرسش که کسی قرص قمر را		بنپرسد که چه نامی و کیی وز چه مقامی

مه ما نیست منور تو مگر چرخ درآیی		ز تو پرماه شود چرخ چو بر چرخ برآیی
کی بود چرخ و ثریا که بشاید قدمت را		و اگر نیز بشاید ز تو یابند سزایی
همه بی‌خدمت و رشوت رسد از لطف تو خلعت		نه عدم بود من و ما که بدادی من و مایی
ز من و ماست که جانی بگشاده‌ست دکانی		و اگر نه به چه بازو کشد او قوس خدایی
غلطی جان غلطی جان همه خود را بمرنجان		نه مسیحی که به افسون به دمی چشم گشایی
به سحرگاه و مشارق که شود تیره رخ مه		کی بود نیم چراغی که کند نورفزایی
چه کشیمش چه کشیمش تو بیا تا که کشیمش		که چراغ خلق است این بر آن شمع سمایی
مشکی را مشکی را مشکی پرهوسی را		چه کشانی چه کشانی به مطارات همایی
چو رخ روز ببیند ز بن گوش بمیرد		ز چه رفتی ز چه مردی تو چنین سست چرایی
زر و مال تو کجا شد پر و بال تو کجا شد		عم و خال تو کجا شد و تو ادبار کجایی
هله بازآ هله بازآ به سوی نعمت و ناز آ		که منت بازفرستم ز پس مرگ و جدایی
پر و بال تو بریدم غم و آه تو شنیدم		هله بازت بخریدم که نه درخورد جفایی
ز پس مرگ برون پر خبر رحمت من بر		که نگویند چو رفتی به عدم بازنیایی
کتب الله تعالی کرم الله توالی		فتدلی و تجلی بعث العشق دوایی
فعلاتن فعلاتن فعلاتن فعلاتن		خمش و آب فرورو سمک بحر وفایی

مثل ذره روزن همگان گشته هوایی		که تو خورشیدشمایل به سر بام برآیی
همه ذرات پریشان ز تو کالیوه و شادان		همه دستک زن و گویان که تو در خانه مایی
همه در نور نهفته همه در لطف تو خفته		غلط انداز بگفته که خدایا تو کجایی
همه همخوابه رحمت همه پرورده نعمت		همه شه زاده دولت شده در لبس گدایی
چو من این وصل بدیدم همه آفاق دویدم		طلبیدم نشنیدم که چه بد نام جدایی
مگر این نام نقیبی بود از رشک رقیبی		چه رقیبی چه نقیبی همه مکر است و دغایی
بجز از روح بقایی به جز از خوب لقایی		مده از جهل گوایی هله تا ژاژ نخایی

همه چون ذره روزن ز غمت گشته هوایی		همه دردی کش و شادان که تو در خانه مایی
همه ذرات پریشان همه کالیوه و شادان		همه دستک زن و گویان که تو خورشیدلقایی
همه در بخت شکفته همه با لطف تو خفته		همه در وصل بگفته که خدایا تو کجایی
همه همخوابه رحمت همه پرورده نعمت		همه شه زاده دولت شده در دلق گدایی
چو من این وصل بدیدم همه آفاق دویدم		طلبیدم نشنیدم که چه بد نام جدایی
بجز از باطن عاشق بود آن باطل عاشق		که ورای دل عاشق همه فعل است و دغایی
تو بر آن وصل خدایی تو بر آن روح بقایی		مده از جهل گوایی هله تا ژاژ نخایی

بده ای دوست شرابی که خدایی است خدایی		نه در او رنج خماری نه در او خوف جدایی
چو دهان نیست مکانش همه اجزاش دهانش		ز زمین نیست نباتش که سمایی است سمایی
ببرد بو خبر آن کس که بود جان مقدس		نبود مرده که کرکس کندش مرده ربایی
به دل طور درآید ز حجر نور برآید		چو شود موسی عمران ارنی گو به سقایی
می لعل رمضانی ز قدح‌های نهانی		که به هر جات بگیرد تو ندانی که کجایی
رمضان خسته خود را و دهان بسته خود را		تو مپندار کز آن می نکند روح فزایی

خبری است نورسیده تو مگر خبر نداری		جگر حسود خون شد تو مگر جگر نداری
قمری است رونموده پر نور برگشوده		دل و چشم وام بستان ز کسی اگر نداری
عجب از کمان پنهان شب و روز تیر پران		بسپار جان به تیرش چه کنی سپر نداری
مس هستیت چو موسی نه ز کیمیاش زر شد		چه غم است اگر چو قارون به جوال زر نداری
به درون توست مصری که تویی شکرستانش		چه غم است اگر ز بیرون مدد شکر نداری
شده ای غلام صورت به مثال بت پرستان		تو چو یوسفی ولیکن به درون نظر نداری
به خدا جمال خود را چو در آینه ببینی		بت خویش هم تو باشی به کسی گذر نداری
خردانه ظالمی تو که ورا چو ماه گویی		ز چه روش ماه گویی تو مگر بصر نداری
سر توست چون چراغی بگرفته شش فتیله		همه شش ز چیست روشن اگر آن شرر نداری
تن توست همچو اشتر که برد به کعبه دل		ز خری به حج نرفتی نه از آنک خر نداری
تو به کعبه گر نرفتی بکشاندت سعادت		مگریز ای فضولی که ز حق عبر نداری

تو نفس نفس بر این دل هوسی دگر گماری		چه خوش است این صبوری چه کنم نمی‌گذاری
سر این خدای داند که مرا چه می‌دواند		تو چه دانی ای دل آخر تو بر این چه دست داری
به شکارگاه بنگر که زبون شدند شیران		تو کجا گریزی آخر که چنین زبون شکاری
تو از او نمی‌گریزی تو بدو همی‌گریزی		غلطی غلط از آنی که میان این غباری
ز شه ار خبر نداری که همی‌کند شکارت		بنگر تو لحظه لحظه که شکار بی‌قراری
چو به ترس هر کسی را طرفی همی‌دواند		اگر او محیط نبود ز کجاست ترسگاری
ز کسی است ترس لابد که ز خود کسی نترسد		همه را مخوف دیدی جز از این همه‌ست باری
به هلاک می‌دواند به خلاص می‌دواند		به از این نباشد ای جان که تو دل بدو سپاری
بنمایمت سپردن دل اگر دلم بخواهد		دل خود بدو سپردم هم از او طلب تو یاری

هله پاسبان منزل تو چگونه پاسبانی		که ببرد رخت ما را همه دزد شب نهانی
بزن آب سرد بر رو بجه و بکن علالا		که ز خوابناکی تو همه سود شد زیانی
که چراغ دزد باشد شب و خواب پاسبانان		به دمی چراغشان را ز چه رو نمی‌نشانی
بگذار کاهلی را چو ستاره شب‌روی کن		ز زمینیان چه ترسی که سوار آسمانی
دو سه عوعو سگانه نزند ره سواران		چه برد ز شیر شرزه سگ و گاو کاهدانی
سگ خشم و گاو شهوت چه زنند پیش شیری		که به بیشه حقایق بدرد صف عیانی
نه دو قطره آب بودی که سفینه‌ای و نوحی		به میان موج طوفان چپ و راست می‌دوانی
چو خدا بود پناهت چه خطر بود ز راهت		به فلک رسد کلاهت که سر همه سرانی
چه نکو طریق باشد که خدا رفیق باشد		سفر درشت گردد چو بهشت جاودانی
تو مگو که ارمغانی چه برم پی نشانی		که بس است مهر و مه را رخ خویش ارمغانی
تو اگر روی و گر نی بدود سعادت تو		همه کار برگزارد به سکون و مهربانی
چو غلام توست دولت کندت هزار خدمت		که ندارد از تو چاره و گرش ز در برانی
تو بخسپ خوش که بختت ز برای تو نخسپد		تو بگیر سنگ در کف که شود عقیق کانی
به فلک برآ چو عیسی ارنی بگو چو موسی		که خدا تو را نگوید که خموش لن ترانی
خمش ای دل و چه چاره سر خم اگر بگیری		دل خنب برشکافد چو بجوشد این معانی
دو هزار بار هر دم تو بخوانی این غزل را		اگر آن سوی حقایق سیران او بدانی

چو نماز شام هر کس بنهد چراغ و خوانی		منم و خیال یاری غم و نوحه و فغانی
چو وضو ز اشک سازم بود آتشین نمازم		در مسجدم بسوزد چو بدو رسد اذانی
رخ قبله‌ام کجا شد که نماز من قضا شد		ز قضا رسد هماره به من و تو امتحانی
عجبا نماز مستان تو بگو درست هست آن		که نداند او زمانی نشناسد او مکانی
عجبا دو رکعت است این عجبا که هشتمین است		عجبا چه سوره خواندم چو نداشتم زبانی
در حق چگونه کوبم که نه دست ماند و نه دل		دل و دست چون تو بردی بده ای خدا امانی
به خدا خبر ندارم چو نماز می‌گزارم		که تمام شد رکوعی که امام شد فلانی
پس از این چو سایه باشم پس و پیش هر امامی		که بکاهم و فزایم ز حراک سایه بانی
به رکوع سایه منگر به قیام سایه منگر		مطلب ز سایه قصدی مطلب ز سایه جانی
ز حساب رست سایه که به جان غیر جنبد		که همی‌زند دو دستک که کجاست سایه دانی
چو شه است سایه بانم چو روان شود روانم		چو نشیند او نشستم به کرانه دکانی
چو مرا نماند مایه منم و حدیث سایه		چه کند دهان سایه تبعیت دهانی
نکنی خمش برادر چو پری ز آب و آذر		ز سبو همان تلابد که در او کنند یا نی

صنما چنان لطیفی که به جان ما درآیی		صنما به حق لطفت که میان ما درآیی
تو جهان پاک داری نه وطن به خاک داری		چه شود اگر زمانی به جهان ما درآیی
تو لطیف و بی‌نشانی ز نهان‌ها نهانی		بفروزد این نهانم چو نهان ما درآیی
چو تو راست ای سلیمان همگی زبان مرغان		تو به لب چه شهد بخشی چو زبان ما درآیی
به جهان ملک تویی بس نکشد کمان تو کس		بپرم چو تیر اگر تو به کمان ما درآیی
بخرام شمس تبریز که تو کیمیای حقی		همه مس ما شود زر چو به کان ما درآیی

سوی باغ ما سفر کن بنگر بهار باری		سوی یار ما گذر کن بنگر نگار باری
نرسی به باز پران پی سایه‌اش همی‌دو		به شکارگاه غیب آ بنگر شکار باری
به نظاره و تماشا به سواحل آ و دریا		بستان ز اوج موجش در شاهوار باری
چو شکار گشت باید به کمند شاه اولی		چو برهنه گشت باید به چنین قمار باری
بکشان تو لنگ لنگان ز بدن به عالم جان		بنگر ترنج و ریحان گل و سبزه زار باری
هله چنگیان بالا ز برای سیم و کالا		به سماع زهره ما بزنید تار باری
به میان این ظریفان به سماع این حریفان		ره بوسه گر نباشد برسد کنار باری
به چنین شراب ارزد ز خمار خسته بودن		پی این قرار برگو دل بی‌قرار باری
ز سبو فغان برآمد که ز تف می‌شکستم		هله ای قدح به پیش آ بستان عقار باری
پی خسروان شیرین هنر است شور کردن		به چنین حیات جان‌ها دل و جان سپار باری
به دکان عشق روزی ز قضا گذار کردم		دل من رمید کلی ز دکان و کار باری
من از آن درج گذشتم که مرا تو چاره سازی		دل و جان به باد دادم تو نگاه دار باری
هله بس کنم که شرحش شه خوش بیان بگوید		هله مطرب معانی غزلی بیار باری

به مبارکی و شادی بستان ز عشق جامی		که ندا کند شرابش که کجاست تلخکامی
چه بود حیات بی‌او هوسی و چارمیخی		چه بود به پیش او جان دغلی کمین غلامی
قدحی دو چون بخوردی خوش و شیرگیر گردی		به دماغ تو فرستد شه و شیر ما پیامی
خنک آن دلی که در وی بنهاد بخت تختی		خنک آن سری که در وی می ما نهاد کامی
ز سلام پادشاهان به خدا ملول گردد		چو شنید نیکبختی ز تو سرسری سلامی
به میان دلق مستی به قمارخانه جان		بر خلق نام او بد سوی عرش نیک نامی
خنک آن دمی که مالد کف شاه پر و بالش		که سپیدباز مایی به چنین گزیده دامی
ز شراب خوش بخورش نه شکوفه و نه شورش		نه به دوستان نیازی نه ز دشمن انتقامی
همه خلق در کشاکش تو خراب و مست و دلخوش		همه را نظاره می‌کن هله از کنار بامی
ز تو یک سؤال دارم بکنم دگر نگویم		ز چه گشت زر پخته دل و جان ما ز خامی

ز گزاف ریز باده که تو شاه ساقیانی		تو نه‌ای ز جنس خلقان تو ز خلق آسمانی
دو هزار خنب باده نرسد به جرعه تو		ز کجا شراب خاکی ز کجا شراب جانی
می و نقل این جهانی چو جهان وفا ندارد		می و ساغر خدایی چو خداست جاودانی
دل و جان و صد دل و جان به فدای آن ملاحت		جز صورتی که داری تو به خاکیان چه مانی
بزن آتشی که داری به جهان بی‌قراری		بشکاف ز آتش خود دل قبه دخانی
پر و بال بخش جان را که بسی شکسته پر شد		پر و بال جان شکستی پی حکمتی که دانی
سخنم به هوشیاری نمکی ندارد ای جان		قدحی دو موهبت کن چو ز من سخن ستانی
که هر آنچ مست گوید همه باده گفته باشد		نکند به کشتی جان جز باده بادبانی
مددی که نیم مستم بده آن قدح به دستم		که به دولت تو رستم ز ملولی و گرانی
هله ای بلای توبه بدران قبای توبه		بر تو چه جای توبه که قضای ناگهانی
تو خراب هر دکانی تو بلای خان و مانی		زه کوه قاف گیری چو شتر همی‌کشانی
عجب آن دگر بگویم که به گفت می‌نیاید		تو بگو که از تو خوشتر که شه شکربیانی

به چه روی پشت آرم به کسی که از گزینی		سوی او کند خدا رو به حدیث و همنشینی
نه که روی و پشت عالم همه رو به قبله دارد		که ز کیمیاست مس را برهیدن از مسینی
همگان ز خود گریزان سوی حق و نعل ریزان		که ز کاسدی رسانمان به لطافت و ثمینی
نه زمین ستان بخفته ز رخ فلک شکفته		ز فلک نبات یابد برهد از این زمینی
دهد آن حبوب علوی به زمین خوشی و حلوی		به بهار امانتی‌ها بنماید از امینی
هله ای حیات حسی بگریز هم ز مسی		سوی آسمان قدسی که تو عاشق مهینی
ز برای دعوت جان برسیده‌اند خوبان		که بیا به معدن و کان بهل این قراضه چینی
به خدا که ماه رویی به خدا فرشته خویی		به خدا که مشک بویی به خدا که این چنینی
تو که یوسف زمانی چه میان هندوانی		برو آینه طلب کن بنگر که روی بینی
به صفا چو آسمانی به ملاطفت چو جانی		به شکفتگی چنانی به نهفتگی چنینی
به خزینه خوب رختی ز قدیم نیکبختی		به نبات چون درختی به ثبات چون یقینی
شده‌ام چو موم ای جان به هوای مهر سلطان		برسان به موم مهرش که گزیده‌تر نگینی
هله بس که کاسه‌ها را به طعام او است قیمت		و اگر نه خاک نه ارزد همه کاسه‌های چینی

هله عاشقان بشارت که نماند این جدایی		برسد وصال دولت بکند خدا خدایی
ز کرم مزید آید دو هزار عید آید		دو جهان مرید آید تو هنوز خود کجایی
شکر وفا بکاری سر روح را بخاری		ز زمانه عار داری به نهم فلک برآیی
کرمت به خود کشاند به مراد دل رساند		غم این و آن نماند بدهد صفا صفایی
هله عاشقان صادق مروید جز موافق		که سعادتی است سابق ز درون باوفایی
به مقام خاک بودی سفر نهان نمودی		چو به آدمی رسیدی هله تا به این نپایی
تو مسافری روان کن سفری بر آسمان کن		تو بجنب پاره پاره که خدا دهد رهایی
بنگر به قطره خون که دلش لقب نهادی		که بگشت گرد عالم نه ز راه پر و پایی
نفسی روی به مغرب نفسی روی به مشرق		نفسی به عرش و کرسی که ز نور اولیایی
بنگر به نور دیده که زند بر آسمان‌ها		به کسی که نور دادش بنمای آشنایی
خمش از سخن گزاری تو مگر قدم نداری		تو اگر بزرگواری چه اسیر تنگنایی

صفت خدای داری چو به سینه‌ای درآیی		لمعان طور سینا تو ز سینه وانمایی
صفت چراغ داری چو به خانه شب درآیی		همه خانه نور گیرد ز فروغ روشنایی
صفت شراب داری تو به مجلسی که باشی		دو هزار شور و فتنه فکنی ز خوش لقایی
چو طرب رمیده باشد چو هوس پریده باشد		چه گیاه و گل بروید چو تو خوش کنی سقایی
چو جهان فسرده باشد چو نشاط مرده باشد		چه جهان‌های دیگر که ز غیب برگشایی
ز تو است این تقاضا به درون بی‌قراران		و اگر نه تیره گل را به صفا چه آشنایی
فلکی به گرد خاکی شب و روز گشته گردان		فلکا ز ما چه خواهی نه تو معدن ضیایی
نفسی سرشک ریزی نفسی تو خاک بیزی		نه قراضه جویی آخر همه کان و کیمیایی
مثل قراضه جویان شب و روز خاک بیزی		ز چه خاک می‌پرستی نه تو قبله دعایی
چه عجب اگر گدایی ز شهی عطا بجوید		عجب این که پادشاهی ز گدا کند گدایی
و عجبتر اینک آن شه به نیاز رفت چندان		که گدا غلط درافتد که مراست پادشاهی
فلکا نه پادشاهی نه که خاک بنده توست		تو چرا به خدمت او شب و روز در هوایی
فلکم جواب گوید که کسی تهی نپوید		که اگر کهی بپرد بود آن ز کهربایی
سخنم خور فرشته‌ست من اگر سخن نگویم		ملک گرسنه گوید که بگو خمش چرایی
تو نه از فرشتگانی خورش ملک چه دانی		چه کنی ترنگبین را تو حریف گندنایی
تو چه دانی این ابا را که ز مطبخ دماغ است		که خدا کند در آن جا شب و روز کدخدایی
تبریز شمس دین را تو بگو که رو به ما کن		غلطم بگو که شمسا همه روی بی‌قفایی

بکشید یار گوشم که تو امشب آن مایی		صنما بلی ولیکن تو نشان بده کجایی
چو رها کنی بهانه بدهی نشان خانه		به سر و دو دیده آیم که تو کان کیمیایی
و اگر به حیله کوشی دغل و دغا فروشی		ز فلک ستاره دزدی ز خرد کله ربایی
شب من نشان مویت سحرم نشان رویت		قمر از فلک درافتد چو نقاب برگشایی
صنما تو همچو شیری من اسیر تو چو آهو		به جهان کی دید صیدی که بترسد از رهایی
صنما هوای ما کن طلب رضای ما کن		که ز بحر و کان شنیدم که تو معدن عطایی
همگی وبالم از تو به خدا بنالم از تو		بنشان تکبرش را تو خدا به کبریایی
ره خواب من چو بستی بمبند راه مستی		ز همه جدام کردی مده از خودم جدایی
مه و مهر یار ما شد به امید تو خدا شد		که زهی امید زفتی که زند در خدایی
همه مال و دل بداده سر کیسه برگشاده		به امید کیسه تو که خلاصه وفایی
همه را دکان شکسته ره خواب و خور ببسته		به امید آن نشسته که ز گوشه‌ای درآیی
به امید کس چه باشی که تویی امید عالم		تو به گوش می چه باشی که تویی می عطایی
به درون توست یوسف چه روی به مصر هرزه		تو درآ درون پرده بنگر چه خوش لقایی
به درون توست مطرب چه دهی کمر به مطرب		نه کم است تن ز نایی نه کم است جان ز نایی

منگر به هر گدایی که تو خاص از آن مایی		مفروش خویش ارزان که تو بس گران بهایی
به عصا شکاف دریا که تو موسی زمانی		بدران قبای مه را که ز نور مصطفایی
بشکن سبوی خوبان که تو یوسف جمالی		چو مسیح دم روان کن که تو نیز از آن هوایی
به صف اندرآی تنها که سفندیار وقتی		در خیبر است برکن که علی مرتضایی
بستان ز دیو خاتم که تویی به جان سلیمان		بشکن سپاه اختر که تو آفتاب رایی
چو خلیل رو در آتش که تو خالصی و دلخوش		چو خضر خور آب حیوان که تو جوهر بقایی
بسکل ز بی‌اصولان مشنو فریب غولان		که تو از شریف اصلی که تو از بلند جایی
تو به روح بی‌زوالی ز درونه باجمالی		تو از آن ذوالجلالی تو ز پرتو خدایی
تو هنوز ناپدیدی ز جمال خود چه دیدی		سحری چو آفتابی ز درون خود برآیی
تو چنین نهان دریغی که مهی به زیر میغی		بدران تو میغ تن را که مهی و خوش لقایی
چو تو لعل کان ندارد چو تو جان جهان ندارد		که جهان کاهش است این و تو جان جان فزایی
تو چو تیغ ذوالفقاری تن تو غلاف چوبین		اگر این غلاف بشکست تو شکسته دل چرایی
تو چو باز پای بسته تن تو چو کنده بر پا		تو به چنگ خویش باید که گره ز پا گشایی
چه خوش است زر خالص چو به آتش اندرآید		چو کند درون آتش هنر و گهرنمایی
مگریز ای برادر تو ز شعله‌های آذر		ز برای امتحان را چه شود اگر درآیی
به خدا تو را نسوزد رخ تو چو زر فروزد		که خلیل زاده‌ای تو ز قدیم آشنایی
تو ز خاک سر برآور که درخت سربلندی		تو بپر به قاف قربت که شریفتر همایی
ز غلاف خود برون آ که تو تیغ آبداری		ز کمین کان برون آ که تو نقد بس روایی
شکری شکرفشان کن که تو قند نوشقندی		بنواز نای دولت که عظیم خوش نوایی

به خدا کسی نجنبد چو تو تن زنی نجنبی		که پیاله‌هاست مردم تو شراب بخش خنبی
هله خواجه خاک او شو چو سوار شد به میدان		سر اسب را مگردان که تو سر نه‌ای تو سنبی
که در آن زمان سری تو که تو خویش دنب دانی		چو تو را سری هوس شد تو یقین بدانک دنبی
ز جهان گریز و وابر تو ز طاق و از طرنبش		چو ز خویش طاق گشتی ز چه بسته طرنبی
تو بدان خدای بنگر که صد اعتقاد بخشد		ز چه سنی است مروی ز چه رافضی است قنبی
بفرست سوی بینش همه نطق را و تن را		که تو را یکی نظر به که همیشه می غرنبی

بت من ز در درآمد به مبارکی و شادی		به مراد دل رسیدم به جهان بی‌مرادی
تو بپرس چون درآمد که برون نرفت هرگز		که درآمد و برون شد صفتی بود جمادی
غلطم مگو که چون شد ز چگونگی برون شد		تو چگونه‌ای ولیکن تو ز بی‌چگونه زادی
چه چگونه بد عدم را چه نشان نهی قدم را		نگر اولین قدم را که تو بس نکو نهادی
همه بیخودی پسندم همه تن چو گل بخندم		به طرب میان ببندم که چنین دری گشادی

هله ای پری شب رو که ز خلق ناپدیدی		به خدا به هیچ خانه تو چنین چراغ دیدی
نه ز بادها بمیرد نه ز نم کمی پذیرد		نه ز روزگار گیرد کهنی و یا قدیدی
هله آسمان عالی ز تو خوش همه حوالی		سفری دراز کردی به مسافران رسیدی
تو بگو وگر نگویی به خدا که من بگویم		که چرا ستارگان را سوی کهکشان کشیدی
سخنی ز نسر طایر طلبیدم از ضمایر		که عجب در آن چمن‌ها که ملک بود پریدی
بزد آه سرد و گفتا که بر آن در است قفلی		که به جز عنایت شه نکند برو کلیدی
چو فغان او شنیدم سوی عشق بنگریدم		که چو نیستت سر او دل او چرا خلیدی
به جواب گفت عشقم که مکن تو باور او را		که درونه گنج دارد تو چه مکر او خریدی
چو شنیدم این بگفتم تو عجبتری و یا او		که هزار جوحی این جا نکند به جز مریدی
هله عشق عاشقان را و مسافران جان را		خوش و نوش و شادمان کن که هزار روز عیدی
تو چو یوسف جمالی که ز ناز لاابالی		به درآمدی و حالی کف عاشقان گزیدی
خمش ار چه داد داری طرب و گشاد داری		به چنین گشاد گویی که روان بایزیدی

تو کیی در این ضمیرم که فزونتر از جهانی		تو که نکته جهانی ز چه نکته می‌جهانی
تو کدام و من کدامم تو چه نام و من چه نامم		تو چه دانه من چه دامم که نه اینی و نه آنی
تو قلم به دست داری و جهان چو نقش پیشت		صفتیش می‌نگاری صفتیش می‌ستانی
چو قلم ز دست بنهی بدهیش بی‌قلم تو		صفتی که نور گیرد ز خطاب لن ترانی
تن اگر چه در دوادو اثر نشان جان است		بنماید از لطافت رخ جان بدین نشانی
سخن و زبان اگر چه که نشان و فیض حق است		به چه ماند این زبانه به فسانه زبانی
گل و خار و باغ اگر چه اثری است ز آسمان‌ها		به چه ماند این حشیشی به جمال آسمانی
وگر آسمان و اختر دهدت نشان جانان		به چه ماند این دو فانی به جلالت معانی
بفروز آتشی را که در او نشان بسوزد		به نشان رسی تو آن دم که تو بی‌نشان بمانی
هجر الحبیب روحی و هما بلامکان		حجبا عن المدارک لنهایه التدانی
و هوائه ربیع نضرت به جنان		و جنانه محیط و جنانه جنانی

بت من به طعنه گوید چه میان ره فتادی		صنما چرا نیفتم ز چنان میی که دادی
صنما چنان فتادم که به حشر هم نخیزم		چو چنان قدح گرفتی سر مشک را گشادی
شده‌ام خراب لیکن قدری وقوف دارم		که سرم تو برگرفتی به کنار خود نهادی
صنما ز چشم مستت که شرابدار عشق است		بدهی می و قدح نی چه عظیم اوستادی
کرم تو است این هم که شراب برد عقلم		که اگر به عقل بودی شکافدی ز شادی
قدحی به من بدادی که همی‌زنم دو دستک		که به یک قدح برستم ز هزار بی‌مرادی
به دو چشم شوخ مستت که طرب بزاد از وی		که تو روح اولینی و ز هیچ کس نزادی

چو مرا ز عشق کهنه صنما به یاد دادی		دل همچو آتشم را به هزار باد دادی
چو ز هجر تو به نالم ز خدا جواب آید		که چو یوسفی خریدی به چه در مزاد دادی
دو جهان اگر درآید به دلم حقیر باشد		دل خسته را ز عشقت چه عجب گشاد دادی
تو اگر ز خار گفتی دو هزار گل شکفتی		تو اگر چه تلخ گفتی همگی مراد دادی
تبریز شمس دین تو ز جهان جان چه داری		که دکان این جهان را تو چنین کساد دادی

دل بی‌قرار را گو که چو مستقر نداری		سوی مستقر اصلی ز چه رو سفر نداری
به دم خوش سحرگه همه خلق زنده گردد		تو چگونه دلستانی که دم سحر نداری
تو چگونه گلستانی که گلی ز تو نروید		تو چگونه باغ و راغی که یکی شجر نداری
تو دلا چنان شدستی ز خرابی و ز مستی		سخن پدر نگویی هوس پسر نداری
به مثال آفتابی نروی مگر که تنها		به مثال ماه شب رو حشم و حشر نداری
تو در این سرا چو مرغی چو هوات آرزو شد		بپری ز راه روزن هله گیر در نداری
و اگر گرفته جانی که نه روزن است و نی در		چو عرق ز تن برون رو که جز این گذر نداری
تو چو جعد موی داری چه غم ار کله بیفتد		تو چو کوه پای داری چه غم ار کمر نداری
چو فرشتگان گردون به تو تشنه‌اند و عاشق		رسدت ز نازنینی که سر بشر نداری
نظرت ز چیست روشن اگر آن نظر ندیدی		رخ تو ز چیست تابان اگر آن گهر نداری
تو بگو مر آن ترش را ترشی ببر از این جا		ور از آن شراب خوردی ز چه رو بطر نداری
وگر از درونه مستی و به قاصدی ترش رو		بدر اندر آب و آتش که دگر خطر نداری
بدهد خدا به دریا خبری که رام او شو		بنهد خبر در آتش که در او اثر نداری

سحر است خیز ساقی بکن آنچ خوی داری		سر خنب برگشای و برسان شراب ناری
چه شود اگر ز عیسی دو سه مرده زنده گردد		خوش و شیرگیر گردد ز کفت دو سه خماری
قدح چو آفتابت چو به دور اندرآید		برهد جهان تیره ز شب و ز شب شماری
ز شراب چون عقیقت شکفد گل حقیقت		که حیات مرغ زاری و بهار مرغزاری
بدهیم جان شیرین به شراب خسروانی		چو سر خمار ما را به کف کرم بخاری
که ز فکرت دقیقه خللی است در شقیقه		تو روان کن آب درمان بگشا ره مجاری
همه آتشی تو مطلق بر ما شد این محقق		که هزار دیگ سر را به تفی به جوش آری
همه مطربان خروشان همه از تو گشته جوشان		همه رخت خود فروشان خوششان همی‌فشاری

ز بهار جان خبر ده هله ای دم بهاری		ز شکوفه‌هات دانم که تو هم ز وی خماری
بشکف که من شکفتم تو بگو که من بگفتم		صفت صفا و یاری ز جمال شهریاری
اثری که هست باقی ز ورای وهم اکنون		برود به آفتابی که فزود از شراری
چو رسید نوبهاران بدرید زهره دی		چو کسی به نزع افتد بزند دم شماری
همه باغ دام گشته همه سبزفام گشته		گل و لاله جام بر کف که هلا بیا چه داری
گل و لاله‌ها چو دام‌اند و نظاره گر چو صیدی		که شکوفه‌ها چو دام و همه میوه‌ها شکاری
به سمن بگفت سوسن به دو چشم راست روشن		که گذاشت خاک خاکی و گذاشت خار خاری
صنما چه رنگ رنگی ز شراب لطف دنگی		بر شاه عذرت این بس که خوشی و خوش عذاری
رخ لاله برفروزان و رمان ز چشم نرگس		که به چشم شوخ منگر به بتان به طبل خواری
چو نسیم شاخه‌ها را به نشاط اندرآرد		بوزد به دشت و صحرا دم نافه تتاری
چو گذشت رنج و نقصان همه باغ گشت رقصان		که ز بعد عسر یسری بگشاد فضل باری
همه شاخه‌هاش رقصان همه گوشه‌هاش خندان		چو دو دست نوعروسان همه دستشان نگاری
همه مریمند گویی به دم فرشته حامل		همه حوریند زاده ز میان خاک تاری
چو بهشت جمله خوبان شب و روز پای کوبان		سر و آستین فشانان ز نشاط بی‌قراری
به بهار ابر گوید بدی ار نثار کردم		جهت تو کردم آن هم که تو لایق نثاری
به بهار بنگر ای دل که قیامت است مطلق		بد و نیک بردمیده همه ساله هر چه کاری
که بهار گوید ای جان دم خود چو دانه‌ها دان		بنشان تو دانه دم که عوض درخت آری
چو گشاد رازها را به بهار آشکارا		چه کنی بدین نهانی که تو نیک آشکاری

ز غم تو زار زارم هله تا تو شاد باشی		صنما در انتظارم هله تا تو شاد باشی
تو مرا چو خسته بینی نظر خجسته بینی		دل و جان به غم سپارم هله تا تو شاد باشی
ز غم دلم چه شادی به جفا چه اوستادی		دم شاد برنیارم هله تا تو شاد باشی
صنما چو تیغ دشنه تو به خون بنده تشنه		ز دو دیده خون ببارم هله تا تو شاد باشی
تو مرا چو شاد بینی سر و سینه پر ز کینی		سر خویش را نخارم هله تا تو شاد باشی
ز تو بخت و جاه دارم دل تو نگاه دارم		صنما بر این قرارم هله تا تو شاد باشی
تویی جان این زمانه تو نشسته پربهانه		ز زمانه برکنارم هله تا تو شاد باشی
تن و نفس تا نمیرد دل و جان صفا نگیرد		همه این شده‌ست کارم هله تا تو شاد باشی

شب و روز آن نکوتر که به پیش یار باشی		به میان سرو و سوسن گل خوش عذار باشی
به طرب هزار چندان که بوند عیش مندان		به میان باغ خندان مثل انار باشی
نشوی چو خارهایی که خلند دست و پا را		به مثال نیشکرها که شکرنثار باشی
به مثال آفتابی که شهیر شد به بخشش		به میان پاکبازان به عطا مشار باشی
هله بس که تا شهنشه بگشاید و بگوید		چو خمش کنی نگویی و در انتظار باشی

چو یقین شده‌ست دل را که تو جان جان جانی		بگشا در عنایت که ستون صد جهانی
چو فراق گشت سرکش بزنی تو گردنش خوش		به قصاص عاشقانت که تو صارم زمانی
چو وصال گشت لاغر تو بپرورش به ساغر		همه چیز را به پیشت خورشی است رایگانی
به حمل رسید آخر به سعادت آفتابت		که جهان پیر یابد ز تو تابش جوانی
چه سماع‌هاست در جان چه قرابه‌های ریزان		که به گوش می‌رسد زان دف و بربط و اغانی
چه پر است این گلستان ز دم هزاردستان		که ز های و هوی مستان تو می از قدح ندانی
همه شاخه‌ها شکفته ملکان قدح گرفته		همگان ز خویش رفته به شراب آسمانی
برسان سلام جانم تو بدان شهان ولیکن		تو کسی به هش نیابی که سلامشان رسانی
پشه نیز باده خورده سر و ریش یاوه کرده		نمرود را به دشنه ز وجود کرده فانی
چو به پشه این رساند تو بگو به پیل چه دهد		چه کنم به شرح ناید می جام لامکانی
ز شراب جان پذیرش سگ کهف شیرگیرش		که به گرد غار مستان نکند به جز شبانی
چو سگی چنین ز خود شد تو ببین که شیر شرزه		چو وفا کند چه یابد ز رحیق آن اوانی
تبریز مشرقی شد به طلوع شمس دینی		که از او رسد شرارت به کواکب معانی

تو ز عشق خود نپرسی که چه خوب و دلربایی		دو جهان به هم برآید چو جمال خود نمایی
تو شراب و ما سبویی تو چو آب و ما چو جویی		نه مکان تو را نه سویی و همه به سوی مایی
به تو دل چگونه پوید نظرم چگونه جوید		که سخن چگونه پرسد ز دهان که تو کجایی
تو به گوش دل چه گفتی که به خنده‌اش شکفتی		به دهان نی چه دادی که گرفت قندخایی
تو به می چه جوش دادی به عسل چه نوش دادی		به خرد چه هوش دادی که کند بلندرایی
ز تو خاک‌ها منقش دل خاکیان مشوش		ز تو ناخوشی شده خوش که خوشی و خوش فزایی
طرب از تو باطرب شد عجب از تو بوالعجب شد		کرم از تو نوش لب شد که کریم و پرعطایی
دل خسته را تو جویی ز حوادثش تو شویی		سخنی به درد گویی که همو کند دوایی
ز تو است ابر گریان ز تو است برق خندان		ز تو خود هزار چندان که تو معدن وفایی

برسید لک لک جان که بهار شد کجایی		بشکفت جمله عالم گل و برگ جان فزایی
رخ یوسفان ببینی که ز چاه سر برآرد		همه گلرخان ببینی که کنند خودنمایی
ثمرات دل شکسته به درون خاک بسته		بگشاده دیده دیده ز بلای دی رهایی
خضر و سمن چو رندان بشکسته‌اند زندان		گل و لاله شاد و خندان ز سعادت عطایی
همه مریمان کامل همه بکر و گشته حامل		بنموده عارفان دل به جناب کبریایی
چو شکوفه کرد به بستان ز ره دهن چو مستان		تو نصیب خویش بستان ز زمانه گر ز مایی
به مثال گربه هر یک به دهان گرفته کودک		سوی مادران گلشن به نظاره چون نیایی
بنگر به مرغ خوش پر چو خطیب فوق منبر		به ثنا و حمد داور بگرفته خوش نوایی

هله ای دلی که خفته تو به زیر ظل مایی		شب و روز در نمازی به حقیقت و غزالی
مه بدر نور بارد سگ کوی بانگ دارد		ز برای بانگ هر سگ مگذار روشنایی
به نماز نان برسته جز نان دگر چه خواهد		دل همچو بحر باید که گهر کند گدایی
اگر آن میی که خوردی به سحر نبود گیرا		بستان میی که یابی ز تفش ز خود رهایی
به خدا به ذات پاکش که میی است کز حراکش		برهد تن از هلاکش به سعادت سمایی
بستان مکن ستیزه تو بدین حیات ریزه		که حیات کامل آمد ز ورای جان فزایی
بهلم دگر نگویم که دریغ باشد ای جان		بر کور یوسفی را حرکات و خودنمایی

صنما چگونه گویم که تو نور جان مایی		که چه طاقت است جان را چو تو نور خود نمایی
تو چنان همایی ای جان که به زیر سایه تو		به کف آورند زاغان همه خلعت همایی
کرم تو عذرخواه همه مجرمان عالم		تو امان هر بلایی تو گشاد بندهایی
تویی گوهری که محو است دو هزار بحر در تو		تویی بحر بی‌کرانه ز صفات کبریایی
به وصال می‌بنالم که چه بی‌وفا قرینی		به فراق می‌بزارم که چه یار باوفایی
به گه وصال آن مه چه بود خدای داند		که گه فراق باری طرب است و جان فزایی
دل اگر جنون آرد خردش تویی که رفتی		رخ توست عذرخواهش به گهی که رخ گشایی

چه جمال جان فزایی که میان جان مایی		تو به جان چه می‌نمایی تو چنین شکر چرایی
چو بدان تو راه یابی چو هزار مه بتابی		تو چه آتش و چه آبی تو چنین شکر چرایی
غم عشق تو پیاده شده قلعه‌ها گشاده		به سپاه نور ساده تو چنین شکر چرایی
همه زنگ را شکسته شده دست جمله بسته		شه چین بس خجسته تو چنین شکر چرایی
تو چراغ طور سینا تو هزار بحر و مینا		بجز از تو جان مبینا تو چنین شکر چرایی
تو برسته از فزونی ز قیاس‌ها برونی		به دو چشم مست خونی تو چنین شکر چرایی
به دلم چه آذر آمد چو خیال تو درآمد		دو جهان به هم برآمد تو چنین شکر چرایی
تو در آن دو رخ چه داری که فکندی از عیاری		دو هزار بی‌قراری تو چنین شکر چرایی
چو بدان لطیف خنده همه را بکرده بنده		ز دم تو مرده زنده تو چنین شکر چرایی
چو صفات حسن ایزد عرقت به بحر ریزد		دو هزار موج خیزد تو چنین شکر چرایی
چو دو زلف توست طوقم ز شراب توست شوقم		بنگر که در چه ذوقم تو چنین شکر چرایی
ز گلت سمن فنا شد همه مکر و فن فنا شد		من و صد چو من فنا شد تو چنین شکر چرایی

صنما تو همچو آتش قدح مدام داری		به جواب هر سلامی که کنند جام داری
ز برای تو اگر تن دو هزار جان سپارد		ز خداش وحی آید که هنوز وام داری
چو حقت ز غیرت خود ز تو نیز کرد پنهان		به درون جان چاکر چه پدید نام داری
چو سلام تو شنیدم ز سلامتی بریدم		صنما هزار آتش تو در آن سلام داری
ز پی غلامی تو چو بسوخت جان شاهان		به کدام روی گویم که چو من غلام داری
تو هنوز روح بودی که تمام شد مرادت		بجز از برای فتنه به جهان چه کام داری
توریز بخت یارت به خدا که راست گویی		که میان شیرمردان چو ویی کدام داری
تبریز شاد بادا که ز نور و فر آن شه		دو هزار بیش چاکر چو یمن چو شام داری
نظر خدای خواهم که تو را به من رساند		به دعا چه خواهمت من که همه تو رام داری
نظر حسود مسکین طرقید از تفکر		نرسید در تو هر چند که تو لطف عام داری
چه حسود بلک عاشق دو هزار هر نواحی		نه خیالشان نمایی نه به کس پیام داری
تو خدای شمس دین را به من غلام بخشی		چو غلامیی ورا تو به شهان حرام داری
لقبت چو می‌بگویم دل من همی‌بلرزد		تو دلا مترس زیرا که شه کرام داری

برو ای عشق که تا شحنه خوبان شده‌ای		توبه و توبه کنان را همه گردن زده‌ای
کی شود با تو معول که چنین صاعقه‌ای		کی کند با تو حریفی که همه عربده‌ای
نی زمین و نه فلک را قدم و طاقت توست		نه در این شش جهتی پس ز کجا آمده‌ای
هشت جنت به تو عاشق تو چه زیبا رویی		هفت دوزخ ز تو لرزان تو چه آتشکده‌ای
دوزخت گوید بگذر که مرا تاب تو نیست		جنت جنتی و دوزخ دوزخ بده‌ای
چشم عشاق ز چشم خوش تو تردامن		فتنه و رهزن هر زاهد و هر زاهده‌ای
بی تو در صومعه بودن به جز از سودا نیست		ز آنک تو زندگی صومعه و معبده‌ای
دل ویران مرا داد ده ای قاضی عشق		که خراج از ده ویران دلم بستده‌ای
ای دل ساده من داد ز کی می‌خواهی		خون مباح است بر عشق اگر زین رده‌ای
داد عشاق ز اندازه جان بیرون است		تو در اندیشه و در وسوسه بیهده‌ای
جز صفات ملکی نیست یقین محرم عشق		تو گرفتار صفات خر و دیو و دده‌ای
بس کن و سحر مکن اول خود را برهان		که اسیر هوس جادویی و شعبده‌ای

هست در حلقه ما حلقه ربایی عجبی		قمری باخبری درد دوایی عجبی
هست در صفه ما صف شکنی کز نظرش		تابد از روزن دل نور ضیایی عجبی
این چه جام است که از عین بقا سر برزد		تا زند جان منش طال بقایی عجبی
هر کی از ظلمت غم بر دل او بند بود		یابد از دولت او بندگشایی عجبی
این چه سحر است که خلق از نظرش محرومند		یا چه ابر است بر آن ماه لقایی عجبی
از کجا تافت چنان ماه در این قالب تن		تا ز جا رفت دل و رفت به جایی عجبی
چون دل از خانه وهم حدثان بیرون شد		ز یکی دانه در دید سرایی عجبی
می‌نمود از در و دیوار سرا در تابش		هشت جنت ز یکی روح فزایی عجبی
شمس تبریز از این خوف و رجا بازرهان		تا برآید ز عدم خوف و رجایی عجبی

چند روز است که شطرنج عجب می‌بازی		دانه بوالعجب و دام عجب می‌سازی
کی برد جان ز تو گر ز آنک تو دل سخت کنی		کی برد سر ز تو گر ز آنک بدین پردازی
صفت حکم تو در خون شهیدان رقصد		مرگ موش است ولیکن بر گربه بازی
بدگمان باشد عاشق تو از این‌ها دوری		همه لطفی و ز سر لطف دگر آغازی
همچو نایم ز لبت می‌چشم و می‌نالم		کم زنم تا نکند کس طمع انبازی
نای اگر ناله کند لیک از او بوی لبت		برسد سوی دماغ و بکند غمازی
تو که می ناله کنی گر نه پی طراری است		از گزافه تو چنین خوش دم و خوش آوازی
نه هر آواز گواه است خبر می‌آرد		این خبر فهم کن ار همنفس آن رازی
ای دل از خویش و از اندیشه تهی شو زیرا		نی تهی گشت از آن یافت ز وی دمسازی

هله هشدار که با بی‌خبران نستیزی		پیش مستان چنان رطل گران نستیزی
گر نخواهی که کمان وار ابد کژ مانی		چون کشندت سوی خود همچو کمان نستیزی
گر نخواهی که تو را گرگ هوا بردرد		چون تو را خواند سوی خویش شبان نستیزی
عجمی وار نگویی تو شهان را که کیید		چون نمایند تو را نقش و نشان نستیزی
از میان دل و جان تو چو سر برکردند		جان به شکرانه نهی تو به میان نستیزی
چو به ظاهر تو سمعنا و اطعنا گفتی		ظاهر آنگه شود این که به نهان نستیزی
در گمانی ز معاد خود و از مبدا خود		شودت عین چو با اهل عیان نستیزی
در تجلی بنماید دو جهان چون ذرات		گر شوی ذره و چون کوه گران نستیزی
ز زمان و ز مکان بازرهی گر تو ز خود		چو زمان برگذری و چو مکان نستیزی
مثل چرخ تو در گردش و در کار آیی		گر چو دولاب تو با آب روان نستیزی
چون جهان زهره ندارد که ستیزد با شاه		الله الله که تو با شاه جهان نستیزی
هم به بغداد رسی روی خلیفه بینی		گر کنی عزم سفر در همدان نستیزی
حیله و زوبعی و شیوه و روبه بازی		راست آید چو تو با شیر ژیان نستیزی
همچو آیینه شوی خامش و گویا تو اگر		همه دل گردی و بر گفت زبان نستیزی

وقت آن شد که بدان روح فزا آمیزی		مرغ زیرک شوی و خوش به دو پا آویزی
سینه بگشا چو درختان به سوی باد بهار		ز آنک زهر است تو را باد روی پاییزی
به شکرخنده معنی تو شکر شو همگی		در صفات ترشی خواجه چرا بستیزی
زیر دیوار وجود تو تویی گنج گهر		گنج ظاهر شود ار تو ز میان برخیزی
آن قراضه ازلی ریخته در خاک تن است		کو قراضه تک غلبیر تو گر می‌بیزی
تیغ جانی تو برآور ز نیام بدنت		که دو نیمه کند او قرص قمر از تیزی
تیغ در دست درآ در سر میدان ابد		از شب و روز برون تاز چو بر شبدیزی
آب حیوان بکش از چشمه به سوی دل خود		ز آنک در خلقت جان بر مثل کاریزی
ور نتانی بگریز آ بر شه شمس الدین		کو به جان هست ز عرش و به بدن تبریزی

به شکرخنده اگر می‌ببرد دل ز کسی		می‌دهد در عوضش جان خوشی بوالهوسی
گه سحر حمله برد بر دو جهان خورشیدش		گه به شب گشت کند بر دل و جان چون عسسی
گه بگوید که حذر کن شه شطرنج منم		بیدقی گر ببری من برم از تو فرسی
طوطیانند که خود را بکشند از غیرت		گر به سوی شکرش راه برد خرمگسی
پاره پاره کند آن طوطی مسکین خود را		گر یکی پاره شکر زو ببرد مرتبسی
در رخ دشمن من دوست بخندید چو برق		همچو ابر این دل من پر شد و بگریست بسی
در دل عارف تو هر دو جهان یاوه شود		کی درآید به دو چشمی که تو را دید خسی
جیب مریم ز دمش حامل معنی گردد		که منم کز نفسی سازم عیسی نفسی
مجمع روح تویی جان به تو خواهد آمد		تو چو بحری همه سیل‌اند و فرات و ارسی
ای که صالح تو و این هر دو جهان یک اشتر		ما همه نعره زنان زنگله همچون جرسی
نعره زنگله از جنبش اشتر باشد		که شتر نقل کند از کنسی تا کنسی
هر چراغی که بسوزد مطلب زو نوری		نور موسی طلبی رو به چنان مقتبسی
بس کن این گفت خیال است مشو وقف خیال		چونک هستت به حقیقت نظر و دسترسی
ای ضیاء الحق ذوالفضل حسام الدین تو		عارف طب دلی بی‌رگ و نبض و مجسی

در رخ عشق نگر تا به صفت مرد شوی		نزد سردان منشین کز دمشان سرد شوی
از رخ عشق بجو چیز دگر جز صورت		کار آن است که با عشق تو هم درد شوی
چون کلوخی به صفت تو به هوا برنپری		به هوا برشوی ار بشکنی و گرد شوی
تو اگر نشکنی آن کت به سرشت او شکند		چونک مرگت شکند کی گهر فرد شوی
برگ چون زرد شود بیخ ترش سبز کند		تو چرا قانعی از عشق کز او زرد شوی

گر گریزی به ملولی ز من سودایی		روکشان دست گزان جانب جان بازآیی
زین خیالی که کشان کرد تو را دست بکش		دست از او گر نکشی دست پشیمان خایی
رو بدو آر و بگو خواجه کجا می‌کشیم		کآسمان ماه ندیده‌ست بدین زیبایی
رایگان روی نموده‌ست غلط افتادی		باش تا در طلب و پویه جهان پیمایی
گنده پیر است جهان چادر نو پوشیده		از برون شیوه و غنج و ز درون رسوایی
چو بدان پیر روی بخت جوانت گوید		سرخر معده سگ رو که همان را شایی
لا یغرنک سد هوس عن رایی		کم قصور هدمت من عوج الا رآ
اشتهی انصح لکن لسانی قفلت		اننی انصح بالصمت علی الاخفا
این همه ترس و نفاق و دودلی باری چیست		نه که در سایه و در دولت این مولایی
بیم از آن می‌کندت تا برود بیم از تو		یار از آن می‌گزدت تا همه شکر خایی
شمس تبریز نه شمعی است که غایب گردد		شب چو شد روز چرا منتظر فردایی

نیستی عاشق ای جلف شکم خوار گدای		در فروبند و همان گنده کسان را می‌گای
کار بوزینه نبوده‌ست فن نجاری		دعوی یافه مکن یافه مگو ژاژ مخای
عاشقی را تو کیی عشق چه درخورد توست		شرم دار ای سگ زن روسبی آخر ز خدای

در دلت چیست عجب که چو شکر می‌خندی		دوش شب با کی بدی که چو سحر می‌خندی
ای بهاری که جهان از دم تو خندان است		در سمن زار شکفتی چو شجر می‌خندی
آتشی از رخ خود در بت و بتخانه زدی		و اندر آتش بنشستی و چو زر می‌خندی
مست و خندان ز خرابات خدا می‌آیی		بر شر و خیر جهان همچو شرر می‌خندی
همچو گل ناف تو بر خنده بریده‌ست خدا		لیک امروز مها نوع دگر می‌خندی
باغ با جمله درختان ز خزان خشک شدند		ز چه باغی تو که همچون گل‌تر می‌خندی
تو چو ماهی و عدو سوی تو گر تیر کشد		چو مه از چرخ بر آن تیر و سپر می‌خندی
بوی مشکی تو که بر خنگ هوا می‌تازی		آفتابی تو که بر قرص قمر می‌خندی
تو یقینی و عیان بر ظن و تقلید بخند		نظری جمله و بر نقل و خبر می‌خندی
در حضور ابدی شاهد و مشهود تویی		بر ره و ره رو و بر کوچ و سفر می‌خندی
از میان عدم و محو برآوردی سر		بر سر و افسر و بر تاج و کمر می‌خندی
چون سگ گرسنه هر خلق دهان بگشاده‌ست		تویی آن شیر که بر جوع بقر می‌خندی
آهوان را ز دمت خون جگر مشک شده‌ست		رحمت است آنک تو بر خون جگر می‌خندی
آهوان را به گه صید به گردون گیری		ای که بر دام و دم شعبده گر می‌خندی
دو سه بیتی که بمانده‌ست بگو مستانه		ای که تو بر دل بی‌زیر و زبر می‌خندی

هست اندر غم تو دلشده دانشمندی		همچو نقره‌ست در آتشکده دانشمندی
بر امید کرم و رحمت بخشایش تو		از ره دور به سر آمده دانشمندی
هست ز اوباش خیالات تو اندر ره عشق		خسته و شیفته و ره زده دانشمندی
چه زیان دارد خوبی تو را دوست اگر		قوت یابد ز چنین مایده دانشمندی
با چنین جام جنونی که تو گردان کردی		کی بماند به سر قاعده دانشمندی
کی روا دارد انصاف و جوانمردی تو		که به غم کشته شود بیهده دانشمندی
کی روا دارد خورشید حق گرمی بخش		که فسرده شود از مجمده دانشمندی
جانب مدرسه عشق کشیدش لطفت		تا ز درس تو برد فایده دانشمندی
نحس تربیع عناصر بگرفتش رحمی		تا منور شود از منقده دانشمندی
بس سخن دارد وز بیم ملال دل تو		لب ببسته‌ست در این معبده دانشمندی

ای دریغا در این خانه دمی بگشودی		مونس خویش بدیدی دل هر موجودی
چشم یعقوب به دیدار پسر شاد شدی		ساقی وصل شراب صمدی پیمودی
رو نمودی که منم شاهد تو باک مدار		از زیان هیچ میندیش چو دیدی سودی
هیچ کس رشک نبردی که فلان دست ببرد		هر کسی در چمن روح به کام آسودی
نیست روزی که سپاه شبش آرد غارت		نیست دینار و درم یا هوس معدودی
حاجتت نیست که یاد طرب کهنه کنی		کی بود در خضر خلد غم امرودی
صد هزاران گره جمع شده بر دل ما		از نصیب کرمش آب شدی بگشودی
صورت حشو خیالات ره ما بستند		تیغ خورشید رخش خفیه شده در خودی
طالب جمله وی است و لقبش مطلوبی		عابد جمله وی است و لقبش معبودی
خادم و مؤذن این مسجد تن جان شماست		ساجدی گشته نهان در صفت مسجودی
ای ایازت دل و جان شمس حق تبریزی		نیست در هر دو جهان چون تو شه محمودی

به دغل کی بگزیند دل یارم یاری		کی فریبد شه طرار مرا طراری
کی میان من و آن یار بگنجد مویی		کی در آن گلشن و گلزار بخسپد ماری
عنکبوتی بتند پرده اغیار شود		همچو صدیق و محمد من و او در غاری
گل صدبرگ ز رشک رخ او جامه درید		حال گل چونک چنین است چه باشد خاری
هم بگویم دو سه بیتی که ندانی سر و پاش		لیک بهر دل من ریش بجنبان کآری
بس طبیب است که هشیار کند مجنون را		وین طبیبم نهلد در دو جهان هشیاری
آفتاب رخ او را حشم تیغ زنیم		که نخواهیم به جز دیدن او ادراری
ما چو خورشیدپرستیم بر این بام رویم		تا نپوشد رخ خورشید ز ما دیواری
کیست خورشید بگو شمس حق تبریزی		که نگنجد صفتش در صحف گفتاری

مرغ اندیشه که اندر همه دل‌ها بپری		به خدا کز دل و از دلبر ما بی‌اثری
آفتابی که به هر روزنه‌ای درتابی		از سر روزن آن اصل بصر بی‌بصری
باد شبگیر که چون پیک خبرها آری		ز آنچ دریای خبرهاست چرا بی‌خبری
دیدبانا که تو را عقل و خرد می‌گویند		ساکن سقف دماغی و چراغ نظری
بر سر بام شدستی مه نو می‌جویی		مه نو کو و تو مسکین به کجا می‌نگری
دل ترسنده که از عشق گریزان شده‌ای		ز کف عشق اگر جان ببری جان نبری
رهزنانند به هر گام یکی عشوه دهی		وای بر تو گر از این عشوه دهان عشوه خری
ای مه ار تو عسسی الحذر از جامه کنان		که کلاهت ببرند ار چه که سیمین کمری
به حشر غره مشو این نگر ای مه کز بیم		می‌گریزی همه شب گر چه شه باحشری
می‌گریزی تو ولی جان نبری از کف عشق		تیرت آید سه پری گر چه همه تن سپری
گر همه تن سپری ور ره پنهان سپری		ور دو پر ور سه پری در فخ آن دام وری
مردم چشم که مردم به تو مردم بیند		نظرت نیست به دل گر چه که صاحب نظری
در درون ظلمات سیهی چشمان		همچو آب حیوان ساکنی و مستتری
خانه در دیده گرفتی و تو را یار نشد		آنک از چشمه او جوش کند دیده وری
گر شکر را خبری بودی از لذت عشق		آب گشتی ز خجالت ننمودی شکری
چشم غیرت ز حسد گوش شکر را کر کرد		ترس از آن چشم که در گوش شکر ریخت کری
شیر گردون که همه شیردلان از تو برند		جگر و صف شکنی حمیت و استیزه گری
جگر باجگران آب ظفر از تو خورند		به کمینگاه دل اهل دلان بی‌جگری
شیر ز آتش برمد سخت و دل آتشکده‌ای است		جان پروانه بود بر شرر شمع جری
پر پروانه بسوزد جز پروانه دل		که پرش ده پره گردد ز فروغ شرری
شاه حلمی ز خلاء زیر پر دل می‌رو		تا تو را علم دهد واهب انسان و پری
رو به مریخ بگو که بنگر وصلت دل		تا که خنجر بنهی هیچ سری را نبری
گر توانی عوض سر سر دیگر دادن		سزد ار سر ببری حاکم و وهاب سری
سر ز تو یافت سری پر ز تو دزدید پری		ز تو آموخت تری و ز تو آورد زری
شیشه گر کو به دمی صد قدح و جام کند		قدحی گر شکند زو نتوان گشت بری
مشتری را نرسد لاف که من سیمبرم		که نبود و نبود سیمبری سیم بری
مشتری بود زلیخا مه کنعانی را		سیم بر بود بر سیم بر از زرشمری
زهره زخمه زن آخر بشنو زخمه دل		بتری غره مشو چنگ کنندت بتری
چنگ دل چند از این چنگ و دف و نای شکست		وای بر مادر تو گر نکند دل پدری
ای عطارد بس از این کاغذ و از حبر و قلم		زفتی و لاف و تکبر حیل و پرهنری
گر پلنگی به یکی باد چو موشی گردی		ور تو شیری به یکی برق ز روبه بتری
سر قدم کن چو قلم بر اثر دل می‌رو		که اثرهاست نهان در عدم و بی‌صوری

رو رو ای جان سبک خیز غریب سفری		سوی دریای معانی که گرامی گهری
برگذشتی ز بسی منزل اگر یادت هست		مکن استیزه کز این مصطبه هم برگذری
پر فروشوی از این آب و گل و باش سبک		پی یاران پریده چه کنی که نپری
هین سبو بشکن و در جوی رو ای آب حیات		پیش هر کوزه شکن چند کنی کاسه گری
زین سر کوه چو سیلاب سوی دریا رو		که از این کوه نیاید تن کس را کمری
بس کن از شمس مبر نه به غروب و نه شروق		که از او گه چو هلالی و گهی چون قمری

سحری کرد ندایی عجب آن رشک پری		که گریزید ز خود در چمن بی‌خبری
رو به دل کردم و گفتم که زهی مژده خوش		که دهد خاک دژم را صفت جانوری
همه ارواح مقدس چو تو را منتظرند		تو چرا جان نشوی و سوی جانان نپری
در مقامی که چنان ماه تو را جلوه کند		کفر باشد که از این سو و از آن سو نگری
گر تو چون پشه به هر باد پراکنده شوی		پس نشاید که تو خود را ز همایان شمری
بمترسان دل خود را تو به تهدید خسان		که نشاید که خسان را به یکی خس بخری
حیله می‌کرد دلم تا ز غمش سر ببرد		گفتم ای ابله اگر سر ببری سر نبری
شمس تبریز خیالت سوی من کژ نگریست		رفتم از دست و بگفتم که چه شیرین نظری

نی تو شکلی دگری سنگ نباشی تو زری		سنگ هم بوی برد نیز که زیباگهری
دل نهادم که به همسایگیت خانه کنم		که بسی نادر و سبز و تر و عالی شجری
سبزه‌ها جمله در این سبزی تو محو شوند		من چه گویم که تری تو نماند به تری
گر چه چون شیر و شکر با همه آمیخته‌ای		هیچ عقلی نپذیرد ز تو که زین نفری

شکنی شیشه مردم گرو از من گیری		همه شب عهد کنی روز شکستن گیری
شیری و شیرشکن کینه ز خرگوش مکش		قادری که شکنی شیر و تهمتن گیری
ای سلیمان که به فرمانت بود دیو و پری		بی گنه مور چرا بر سر خرمن گیری
ننگری هیچ غنی را و یکی عوری را		خوش گریبان کشی و گوشه دامن گیری
هین مترس ای دل از آن جور که مؤمن آن جاست		ای دل ار عاقلی آرام به مؤمن گیری
ترک یک قطره کنی ماهی دریا باشی		ترک یک حبه کنی ملکت مخزن گیری
دور از آبی تو چو روغن چو همه او نشوی		چون شدی او پس از آن آب ز روغن گیری
ننگ مردانی اگر او به جفا نیزه کشد		به سوی او نروی و پی جوشن گیری

بر یکی بوسه حقستت که چنان می‌لرزی		ز آنک جان است و پی دادن جان می‌لرزی
از دم و دمدمه آیینه دل تیره شود		جهت آینه بر آینه دان می‌لرزی
این جهان روز و شب از خوف و رجا لرزان است		چونک تو جان جهانی تو جهان می‌لرزی
چون قماشات تو اندر همه بازار که راست		سزدت گر جهت سود و زیان می‌لرزی
تا که نخجیر تو از بیم تو خود چون لرزد		که تو صیادی و با تیر و کمان می‌لرزی
تو به صورت مهی اما به نظر مریخی		قاصد کشتن خلقی چو سنان می‌لرزی
گه پی فتنه گری چون می خم می‌جوشی		گه چو اعضای غضوب از غلیان می‌لرزی
دل چو ماه از پی خورشید رخت دق دارد		تو چرا همچو دل اندر خفقان می‌لرزی
به لطف جان بهاری تو و سرسبزی باغ		باز چون برگ تو از باد خزان می‌لرزی
خلق چون برگ و تو باد و همه لرزان تواند		ظاهرا صف شکنی و به نهان می‌لرزی
قصر شکری که به تو هر کی رسد شکر کند		سقف صبری تو که از بار گران می‌لرزی
چون که قاف یقین راسخ و بی‌لرزه بود		در گمانی تو مگر که چو کمان می‌لرزی
دم فروکش هله ای ناطق ظنی و خمش		کز دم فال زنان همچو زنان می‌لرزی

هله تا ظن نبری کز کف من بگریزی		حیله کم کن نگذارم که به فن بگریزی
جان شیرین تو در قبضه و در دست من است		تن بی‌جان چه کند گر تو ز تن بگریزی
گر همه زهرم با خوی منت باید ساخت		پس تو پروانه نه ای گر ز لگن بگریزی
چون کدو بی‌خبری زین که گلویت بستم		بستم و می‌کشمت چون ز رسن بگریزی
بلبلان و همه مرغان خوش و شاد از چمنند		جغد و بوم و جعلی گر ز چمن بگریزی
چون گرفتار منی حیله میندیش آن به		که شوی مرده و در خلق حسن بگریزی
تو که قاف نه‌ای گر چو که از جا بروی		تو زر صاف نه‌ای گر ز شکن بگریزی
جان مردان همه از جان تو بیزار شوند		چون مخنث اگر از خوب ختن بگریزی
تو چو نقشی نرهی از کف نقاش مکوش		وثنی چون ز کف کلک و شمن بگریزی
من تو را ماه گرفتم هله خورشید تویی		در خسوفی گر از این برج و بدن بگریزی
تو ز دیوی نرهی گر ز سلیمان برمی		وز غریبی نرهی چون ز وطن بگریزی
نه خمش کن که مرا با تو هزاران کار است		خود سهیلت نهلد تا ز یمن بگریزی

ننگ هر قافله در شش دره ابلیسی		تو به هر نیت خود مسخره ابلیسی
از برای علف دیو تو قربان تنی		بز دیوی تو مگر یا بره ابلیسی
سره مردا چه پشیمان شده‌ای گردن نه		که در این خوردن سیلی سره ابلیسی
شلغم پخته تو امید ببر زان تره زار		ز آنک در خدمت نان چون تره ابلیسی
نان ببینی تو و حیزانه درافتی در رو		عاشق نطفه دیو و نره ابلیسی
نیت روزه کنی توبره گوید کای خر		سر فروکن خر باتوبره ابلیسی
از حقیقت خبرت نیست که چون خواهد بود		تو بدان علم و هنر قوصره ابلیسی
در غم فربهی گوشت تو لاغر گشتی		ناله برداشته چون حنجره ابلیسی
کفر و ایمان چه می‌خور چو سگان قی می‌کن		ز آنک تو مؤمنه و کافره ابلیسی
تا دم مرگ و دم غرغره چون سرکه بد		ترش و گنده تو چون غرغره ابلیسی
گرد آن دایره گرده و خوان پر چو مگس		تا قیامت تو که از دایره ابلیسی

به حق و حرمت آنک همگان را جانی		قدحی پر کن از آنک صفتش می‌دانی
همه را زیر و زبر کن نه زبر مان و نه زیر		تا بدانند که امروز در این میدانی
آتش باده بزن در بنه شرم و حیا		دل مستان بگرفت از طرب پنهانی
وقت آن شد که دل رفته به ما بازآری		عقل‌ها را چو کبوتربچگان پرانی
نکته می‌گویی در حلقه مستان خراب		خوش بود گنج که درتابد در ویرانی
می جوشیده بر این سوختگان گردان کن		پیش خامان بنه آن قلیه و آن بورانی
چه شدم من تو بگو هم که چه دانم شده‌ای		کی بگوید لب تو حرف بدین آسانی

گر تو ما را به جفای صنمان ترسانی		شکم گرسنگان را تو به نان ترسانی
و به دشنام بتم آیی و تهدید دهی		مردگان را بنشانی و به جان ترسانی
ور به مجنون سقطی از لب لیلی آری		همچو مخمورکش از رطل گران ترسانی
من که چون دیگ بر آتش ز تبش خشک لبم		گوش آنم کم از آن چرب زبان ترسانی
گرگ هجران پی من کرد و مرا ننگ آورد		گرگ ترسد نه من ار تو به شبان ترسانی
باده‌ای گر تو ز تلخی ویم بیم دهی		ساده‌ای گر مگسان را تو بخوان ترسانی
پاکبازند و مقامر که در این جا جمعند		نیست تاجر که تو او را به زیان ترسانی
چون خیالات لطیفند نه خونند و نه گوشت		که تو تیری بزنی یا به کمان ترسانی

تیغ را گر تو چو خورشید دمی رنده زنی		بر سر و سبلت این خنده زنان خنده زنی
ژنده پوشیدی و جامه ملکی برکندی		پاره پاره دل ما را تو بر آن ژنده زنی
هر کی بندی است از این آب و از این گل برهد		گر تو یک بند از آن طره بر این بنده زنی
ساقیا عقل کجا ماند یا شرم و ادب		زان می لعل چو بر مردم شرمنده زنی
ماه فربه شود آن سان که نگنجد در چرخ		گر تو تابی ز رخت بر مه تابنده زنی
ماه می‌گوید با زهره که گر مست شوی		ز آنچ من مست شدم ضرب پراکنده زنی
ماه تا ماهی از این ساقی جان سرمستند		نقد بستان تو چرا لاف ز آینده زنی
خیز کامروز همایون و خوش و فرخنده‌ست		خاصه که چشم بر آن چهره فرخنده زنی
سر باز از کله و پاش از این کنده غمی است		برهد پاش اگر تیشه بر این کنده زنی
هله ای باز کله بازده و پر بگشا		وقت آن شد که بر آن دولت پاینده زنی
همچو منصور تو بر دار کن این ناطقه را		چو زنان چند بر این پنبه و پاغنده زنی

چه حریصی که مرا بی‌خور و بی‌خواب کنی		درکشی روی و مرا روی به محراب کنی
آب را در دهنم تلختر از زهر کنی		زهره‌ام را ببری در غم خود آب کنی
سوی حج رانی و در بادیه‌ام قطع کنی		اشتر و رخت مرا قسمت اعراب کنی
گه ببخشی ثمر و زرع مرا خشک کنی		گه به بارانش همی سخره سیلاب کنی
چون ز دام تو گریزم تو به تیرم دوزی		چون سوی دام روم دست به مضراب کنی
باادب باشم گویی که برو مست نه‌ای		بی ادب گردم تو قصه آداب کنی
گر بباری تو چو باران کرم بر بامم		هر دو چشمم ز نم و قطره چو میزاب کنی
گه عزلت تو بگویی که چو رهبان گشتی		گه صحبت تو مرا دشمن اصحاب کنی
گر قصب وار نپیچم دل خود در غم تو		چون قصب پیچ مرا هالک مهتاب کنی
در توکل تو بگویی که سبب سنت ماست		در تسبب تو نکوهیدن اسباب کنی
باز جان صید کنی چنگل او درشکنی		تن شود کلب معلم تش بی‌ناب کنی
زرگر رنگ رخ ما چو دکانی گیرد		لقب زرگر ما را همه قلاب کنی
من که باشم که به درگاه تو صبح صادق		هست لرزان که مباداش که کذاب کنی
همه را نفی کنی بازدهی صد چندان		دی دهی و به بهارش همه ایجاب کنی
بزنی گردن انجم تو به تیغ خورشید		بازشان هم تو فروز رخ عناب کنی
چو خمش کرد بگویی که بگو و چو بگفت		گوییش پس تو چرا فتح چنین باب کنی

به شکرخنده بتا نرخ شکر می‌شکنی		چه زند پیش عقیق تو عقیق یمنی
گلرخا سوی گلستان دو سه هفته بمرو		تا ز شرم تو نریزد گل سرخ چمنی
گل چه باشد که اگر جانب گردون نگری		سرنگون زهره و مه را ز فلک درفکنی
حق تو را از جهت فتنه و شور آورده‌ست		فتنه و شور و قیامت نکنی پس چه کنی
روی چون آتش از آن داد که دل‌ها سوزی		شکن زلف بدان داد که دل‌ها شکنی
دل ما بتکده‌ها نقش تو در وی شمنی		هر بتی رو به شمن کرده که تو آن منی
برمکن تو دل خود از من ازیرا به جفا		گر که قاف شود دل تو ز بیخش بکنی
در تک چاه زنخدان تو نادر آبی است		که به هر چه که درافتم بنماید رسنی
در غمت بوالحسنان مذهب و دین گم کردند		زان سبب که حسن اندر حسن اندر حسنی
زیرکان را رخ تو مست از آن می‌دارد		تا در این بزم ندانند که تو در چه فنی
کافری ای دل اگر در جز او دل بندی		کافری ای تن اگر بر جز این عشق تنی
بی وی ار بر فلکی تو به خدا در گوری		هر چه پوشی به جز از خلعت او در کفنی
شمس تبریز که در روح وطن ساخته‌ای		جان جان‌هاست وطن چونک تو جان را وطنی

هله آن به که خوری این می و از دست روی		تا به هر جا که روی خوشدل و سرمست روی
چرخ گردان به تو گردد که تو آب اویی		ماه چرخی چه زیان دارد اگر پست روی
ماهیی لیک چنان مست توست آن دریا		همه دریا ز پی آید چو تو در شست روی
صدقات همه شاهان که سوی نیست رود		رو سوی هست نهد چون تو سوی هست روی
سابق تیزروانی تو در این راه دراز		وز ره رفق تو با این دو سه پابست روی
کسب عیش ابد آموز ز شمس تبریز		تا در آن مجلس عیشی که جنان است روی

اگر امشب بر من باشی و خانه نروی		یا علی شیر خدا باشی یا خود علوی
اندک اندک به جنون راه بری از دم من		برهی از خرد و ناگه دیوانه شوی
کهنه و پیر شدی زین خرد پیر گریز		تا بهار تو نماید گل و گلزار نوی
به خیالی به من آیی به خیالی بروی		این چه رسوایی و ننگ است زهی بند قوی
به ترازوی زر ار راه دهندت غلط است		بجوی زر بنه ارزی چو همان حب جوی
پیک لابد بدود کیک چو او هم بدود		پس کمال تو در آن نیست که یاوه بدوی
بهر بردن بدو از هیبت مردن بمدو		بهر کعبه بدو ای جان نه ز خوف بدوی
باش شب‌ها بر من تا به سحر تا که شبی		مه برآید برهی از ره و همراه غوی
همه کس بیند رخساره مه را از دور		خنک آن کس که برد از بغل مه گروی
مه ز آغاز چو خورشید بسی تیغ کشد		که ببرم سر تو گر تو از این جا نروی
چون ببیند که سر خویش نمی‌گیرد او		گوید او را که حریفی و ظریفی و روی
من توام ور تو نیم یار شب و روز توام		پدر و مادر و خویش تو به منهاج سوی
چه شود گر من و تو بی‌من و تو جمع شویم		فرد باشیم و یکی کوری چشم ثنوی

بده ای کف تو را قاعده لطف افزایی		کف دریا چه کند خواجه به جز دریایی
چون تو خواهی که شکرخایی غلط اندازی		ز پی خشم رهی ساعد و کف می‌خایی
صنما مغلطه بگذار و مگو تا فردا		چون تویی پای علم نقد که را می‌پایی
ترشم گفتی و پیش شکر بی‌حد تو		عسل و قند چه دارند به جز سرکایی
گر چه من روترشم لیک خم سرکه نیم		ور چه هر جا بروم لیک نیم هرجایی
گر تو خوبی و منم آینه روی خوشت		پیش رو دار مرا چونک جهان آرایی
نی غلط گفتم سرمست بدم زفت زدم		کی بود آینه را با رخ تو گنجایی
نو فسونی است مرا سخت عجب پیشتر آ		تا به گوش تو فروخوانم ای بینایی

به شکرخنده اگر می‌ببرد جان ز کسی		می‌دهد جان خوشی پرطربی پرهوسی
گه سحر حمله برد بر همه چون خورشیدی		گه به شب گشت کند بر دل و جان چون عسسی
گه یکی تنگ شکربار کند بهر نثار		گه شود طوطی جان گر بچشد زان مگسی
گه مدرس شود و درس کند بر سر صدر		تا شود کن فیکون صدر جهان مرتبسی
گه دمد یک نفسی عیسی مریم سازد		تا گواه نفسش باشد عیسی نفسی
گه خسی را بکشد سرمه جان در دیده		گه نماید دو جهان در نظرش همچو خسی
متزمن نظری داری و هرچ آید پیش		هم بر آن چفسد و حمله نبرد پیش و پسی
صالح او آمد و این هر دو جهان یک اشتر		ما همه نعره زنان زنگله همچون جرسی

ای که تو چشمه حیوان و بهار چمنی		چو منی تو خود خود را کی بگوید چو منی
من شبم تو مه بدری مگریز از شب خویش		مه کی باشد که تو خورشید دو صد انجمی
پاسبان در تو ماه برین بام فلک		تو که در مقعد صدقی چو شه اندر وطنی
ماه پیمانه عمر است گهی پر گه نیم		تو به پیمانه نگنجی تو نه عمر زمنی
هر کی در عهد تو از جور زمانه گله کرد		سزد ار کفش جفا بر دهن او بزنی
کاین زمانه چو تن است و تو در او چون جانی		جان بود تن نبود تن چو تو جان جان تنی
سجده کردند ملایک تن آدم را زود		پرتو جان تو دیدند در آن جسم سنی
اهرمن صورت گل دید و سرش سجده نکرد		چوب رد بر سرش آمد که برو اهرمنی

سخن تلخ مگو ای لب تو حلوایی		سر فروکن به کرم ای که بر این بالایی
هر چه گویی تو اگر تلخ و اگر شور خوش است		گوهر دیده و دل جانی و جان افزایی
نه به بالا نه به زیری و نه جان در جهت است		شش جهت را چه کنم در دل خون پالایی
سر فروکن که از آن روز که رویت دیدم		دل و جان مست شد و عقل و خرد سودایی
هر کی او عاشق جسم است ز جان محروم است		تلخ آید شکر اندر دهن صفرایی
ای که خورشید تو را سجده کند هر شامی		کی بود کز دل خورشید به بیرون آیی
آفتابی که ز هر ذره طلوعی داری		کوه‌ها را جهت ذره شدن می‌سایی
چه لطیفی و ز آغاز چنان جباری		چه نهانی و عجب این که در این غوغایی
گر خطا گفتم و مقلوب و پراکنده مگیر		ور بگیری تو مرا بخت نوم افزایی
صورت عشق تویی صورت ما سایه تو		یک دمم زشت کنی باز توام آرایی
می‌نماید که مگر دوش به خوابت دیدم		که من امروز ندارم به جهان گنجایی
ساربانا بمخوابان شتر این منزل نیست		همرهان پیش شدستند که را می‌پایی
هین خمش کن که ز دم آتش دل شعله زند		شعله دم می‌زند این دم تو چه می‌فرمایی
شمس تبریز چو در شمس فلک درتابد		تابش روز شود از وی نابینایی

هر کی از نیستی آید به سوی او خبری		اندر او از بشریت بنماید اثری
التفاتی نبود همت او را به علل		گر علل گیرد جمله ز علی تا به ثری
هر کسی که متلاشی شود و محو ز خویش		به سوی او کند از عین حقیقت نظری
جوهری بیند صافی متحلی به حلل		متمکن شده در کالبد جانوری
تو به صورت چه قناعت کنی از صحبت او		رو دگر شو تو به تحقیق که او شد دگری
بشنو شکر وی از من که به جان و سر تو		که بدان لطف و حلاوت نچشیدم شکری

ای شه جاودانی وی مه آسمانی		چشمه زندگانی گلشن لامکانی
تا زلال تو دیدم قصه جان شنیدم		همچو جان ناپدیدم در تک بی‌نشانی
عاشق مشک خوش بو می‌کند صید آهو		می‌رود مست هر سو یا تواش می‌دوانی
ای شکر بنده تو زان شکرخنده تو		ای جهان زنده از تو غرقه زندگانی
روز شد های مستان بشنوید از گلستان		می‌کند مرغ دستان شیوه دلستانی
شیوه یاسمین کن سر بجنبان چنین کن		خانه پرانگبین کن چون شکر می‌فشانی
نرگست مست گشته جنیی یا فرشته		با شکر درسرشته غنچه گلستانی
با چنین ساقی حق با خودی کفر مطلق		می‌زند جان معلق با می رایگانی
روز و شب ای برادر مست و بی‌خویش خوشتر		مست الله اکبر کش نبوده است ثانی
نام او جان جان‌ها یاد او لعل کان‌ها		عشق او در روان‌ها هم امان هم امانی
چون برم نام او را دررسد بخت خضرا		اسم شد پس مسما بی‌دوی بی‌توانی
چند مستند پنهان اندر این سبز میدان		می‌روم سوی ایشان با تو گفتم تو دانی
جان ویسند و رامین سخت شیرین شیرین		مفخر آل یاسین وز خدا ارمغانی
تو اگر می‌شتابی سوی مرغان آبی		آب حیوان بیابی قلزم شادمانی
چرب و شیرین بخوردی عیش و عشرت بکردی		سوی عشق آی یک شب هم ببین میزبانی
ما هم از بامدادان بیخود و مست و شادان		ای شه بامرادان مستمان می‌کشانی
با ظریفان و خوبان تا به شب پای کوبان		وز می پیر رهبان هر دمی دوستگانی
این قدح می شتابد تا شما را بیابد		در دل و جان بتابد از ره بی‌دهانی
ای که داری تو فهمی قبض کن قبض اعمی		غیر این نیست چیزی تو مباش امتحانی
غیر این نیست راهی غیر این نیست شاهی		غیر این نیست ماهی غیر این جمله فانی
نی خمش کن خمش کن رو به قاصد ترش کن		ترک اصحاب هش کن باده خور در نهانی

قدر غم گر چشم سر بگریستی		روز و شب‌ها تا سحر بگریستی
آسمان گر واقفستی زین فراق		انجم و شمس و قمر بگریستی
زین چنین عزلی شه ار واقف شدی		بر خود و تاج و کمر بگریستی
گر شب گردک بدیدی این طلاق		بر کنار و بوسه بربگریستی
گر شراب لعل دیدی این خمار		بر قنینه و شیشه گر بگریستی
گر گلستان واقفستی زین خزان		برگ گل بر شاخ تر بگریستی
مرغ پران واقفستی زین شکار		سست کردی بال و پر بگریستی
گر فلاطون را هنر نفریفتی		نوحه کردی بر هنر بگریستی
روزن ار واقف شدی از دود مرگ		روزن و دیوار و در بگریستی
کشتی اندر بحر رقصان می‌رود		گر بدیدی این خطر بگریستی
آتش این بوته گر ظاهر شدی		محتشم بر سیم و زر بگریستی
رستم ار هم واقفستی زین ستم		بر مصاف و کر و فر بگریستی
این اجل کر است و ناله نشنود		ور نه با خون جگر بگریستی
دل ندارد هیچ این جلاد مرگ		ور دلش بودی حجر بگریستی
گر نمودی ناخنان خویش مرگ		دست و پا بر همدگر بگریستی
وقت پیچاپیچ اگر حاضر شدی		ماده بز بر شیر نر بگریستی
مادر فرزندخوار آمد زمین		ور نه بر مرگ پسر بگریستی
جان شیرین دادن از تلخی مرگ		گر شدی پیدا شکر بگریستی
داندی مقری که عرعر می‌کند		ترک کردی عر و عر بگریستی
گر جنازه واقفستی زین کفن		این جنازه بر گذر بگریستی
کودک نوزاد می‌گرید ز نقل		عاقلستی بیشتر بگریستی
لیک بی‌عقلی نگرید طفل نیز		ور نه چشم گاو و خر بگریستی
با همه تلخی همین شیرین ما		چاره دیدی چون مطر بگریستی
زان که شیرین دید تلخی‌های مرگ		زان چه دید آن دیده ور بگریستی
که گذشت آن من و رفت آنچ رفت		کو خبر تا زین خبر بگریستی
تیر زهرآلود کآمد بر جگر		بر سپر جستی سپر بگریستی
زیر خاکم آن چنانک این جهان		شاید ار زیر و زبر بگریستی
هین خمش کن نیست یک صاحب نظر		ور بدی صاحب نظر بگریستی
شمس تبریزی برفت و کو کسی		تا بر آن فخرالبشر بگریستی
عالم معنی عروسی یافت زو		لیک بی‌او این صور بگریستی
این جهان را غیر آن سمع و بصر		گر بدی سمع و بصر بگریستی

با چنین رفتن به منزل کی رسی		با چنین خصلت به حاصل کی رسی
بس گران جانی و بس اشتردلی		در سبک روحان یک دل کی رسی
با چنین زفتی چگونه کم زنی		با چنین وصلت به واصل کی رسی
چونک اندر سر گشادی نیستت		در گشاد سر مشکل کی رسی
همچو آبی اندر این گل مانده‌ای		پس به پاک از آب و از گل کی رسی
بگذر از خورشید وز مه چون خلیل		ور نه در خورشید کامل کی رسی
چون ضعیفی رو به فضل حق گریز		ز آنک بی‌مفضل به مفضل کی رسی
بی عنایت‌های آن دریای لطف		از چنین موجی به ساحل کی رسی
بی براق عشق و سعی جبرئیل		چون محمد در منازل کی رسی
بی پناهان را پناه خود کنی		در پناه شاه مقبل کی رسی
پیش بسم الله بسمل شو تمام		ور نه چون مردی به بسمل کی رسی

چاره‌ای کو بهتر از دیوانگی		بسکلد صد لنگر از دیوانگی
ای بسا کافر شده از عقل خویش		هیچ دیدی کافر از دیوانگی
رنج فربه شد برو دیوانه شو		رنج گردد لاغر از دیوانگی
در خراباتی که مجنونان روند		زود بستان ساغر از دیوانگی
اه چه محرومند و چه بی‌بهره‌اند		کیقباد و سنجر از دیوانگی
شاد و منصورند و بس بادولتند		فارسان لشکر از دیوانگی
برروی بر آسمان همچون مسیح		گر تو را باشد پر از دیوانگی
شمس تبریزی برای عشق تو		برگشادم صد در از دیوانگی

قره العین منی ای جان بلی		ماه بدری گرد ما گردان بلی
صد هزاران آفرین بر روی تو		می‌فرستد حوری و رضوان بلی
ای چراغ و مشعله هفت آسمان		خاکیان را آمدی مهمان بلی
از کمال رحمت و شاهنشهی		گنج آید جانب ویران بلی
سرو رحمت چون خرامان شد به باغ		یابد ابلیس لعین ایمان بلی
چون شکستی شیشه درویش را		واجب آید دادن تاوان بلی
ملک بخشد مالک الملک از کرم		علم بخشد علم القرآن بلی
آفتابی چون ز مشرق سر زند		ذره‌ها آیند در جولان بلی
جاء ربک و الملائک چون رسید		هر محال اکنون شود امکان بلی
در فتوح فتحت ابوابها		گرددت دشوارها آسان بلی
امشب ای دلدار خواب آلود من		خواب را رانی ز نرگسدان بلی
چشم نرگس چون به ترک خواب گفت		بر خورد از فرجه بستان بلی
مغز خود را چون ز غفلت پاک روفت		بو برد از گلبن و ریحان بلی
روز تا شب مست و شب تا روز مست		سخت شیرین باشد این دوران بلی
بلبلا بر منبر گلبن بگو		هست محسن درخور احسان بلی
چون فزون شد اشتهای مستمع		سنگ آرد منطق لقمان بلی
از دیار مصر مر یعقوب را		ریح یوسف شد سوی کنعان بلی
گر خمش باشی و سر پنهان کنی		سر شود پیدا از آن سلطان بلی
خامشی صبر آمد و آثار صبر		هر فرج را می‌کشد از کان بلی

بوی باغ و گلستان آید همی		بوی یار مهربان آید همی
از نثار جوهر یارم مرا		آب دریا تا میان آید همی
با خیال گلستانش خارزار		نرمتر از پرنیان آید همی
از چنین نجار یعنی عشق او		نردبان آسمان آید همی
جوع کلبم را ز مطبخ‌های جان		لحظه لحظه بوی نان آید همی
زان در و دیوارهای کوی دوست		عاشقان را بوی جان آید همی
یک وفا می‌آر و می‌بر صد هزار		این چنین را آن چنان آید همی
هر که میرد پیش حسن روی دوست		نابمرده در جنان آید همی
کاروان غیب می‌آید به عین		لیک از این زشتان نهان آید همی
نغزرویان سوی زشتان کی روند		بلبل اندر گلبنان آید همی
پهلوی نرگس بروید یاسمین		گل به غنچه خوش دهان آید همی
این همه رمز است و مقصود این بود		کان جهان اندر جهان آید همی
همچو روغن در میان جان شیر		لامکان اندر مکان آید همی
همچو عقل اندر میان خون و پوست		بی نشان اندر نشان آید همی
وز ورای عقل عشق خوبرو		می‌به کف دامن کشان آید همی
وز ورای عشق آن کش شرح نیست		جز همین گفتن که آن آید همی
بیش از این شرحش توان کردن ولیک		از سوی غیرت سنان آید همی
تن زنم زیرا ز حرف مشکلش		هر کسی را صد گمان آید همی

هر دم ای دل سوی جانان می‌روی		وز نظرها سخت پنهان می‌روی
جامه‌ها را چاک کردی همچو ماه		در پی خورشید رخشان می‌روی
ای نشسته با حریفان بر زمین		وز درون بر هفت کیوان می‌روی
پیش مهمانان به صورت حاضری		سوی صورتگر به مهمان می‌روی
چون قلم بر دست آن نقاش چست		در میان نقش انسان می‌روی
همچو آبی می‌روی در زیر کاه		آب حیوانی به بستان می‌روی
در جهان غمگین نماندی گر تو را		چشم دیدی چون خرامان می‌روی
ای دریغا خلق دیدی مر تو را		چون نهان از جمله خلقان می‌روی
حال ما بنگر ببر پیغام ما		چون به پیش تخت سلطان می‌روی

بار دیگر عزم رفتن کرده‌ای		بار دیگر دل چو آهن کرده‌ای
نی چراغ عشرت ما را مکش		در چراغ ما تو روغن کرده‌ای
الله الله کاین جهان از روی خود		پرگل و نسرین و سوسن کرده‌ای
الله الله تا نگوید دشمنی		دوستی و کار دشمن کرده‌ای
الله الله بندگان را جمع دار		ای که عالم را تو روشن کرده‌ای
بار دیگر تو به یک سو می‌نهی		عشقبازی‌ها که با من کرده‌ای
الله الله کز نثار آستین		نفس بد را پاکدامن کرده‌ای
کان زرکوبان صلاح الدین که تو		همچو مه از سیم خرمن کرده‌ای

بوی مشکی در جهان افکنده‌ای		مشک را در لامکان افکنده‌ای
صد هزاران غلغله زین بوی مشک		در زمین و آسمان افکنده‌ای
از شعاع نور و نار خویشتن		آتشی در عقل و جان افکنده‌ای
از کمال لعل جان افزای خویش		شورشی در بحر و کان افکنده‌ای
تو نهادی قاعده عاشق کشی		در دل عاشق کشان افکنده‌ای
صد هزاران روح رومی روی را		در میان زنگیان افکنده‌ای
با یقین پاکشان بسرشته‌ای		چونشان اندر گمان افکنده‌ای
چون به دست خویششان کردی خمیر		چونشان در قید نان افکنده‌ای
هم شکار و هم شکاری گیر را		زیر این دام گران افکنده‌ای
پردلان را همچو دل بشکسته‌ای		بی دلان را در فغان افکنده‌ای
جان سلطان زادگان را بنده وار		پیش عقل پاسبان افکنده‌ای

فارغم گر گشت دل آواره‌ای		از جهان تا کم بود غمخواره‌ای
آفتاب عشق تو تابنده باد		تا بریزد هر کجا استاره‌ای
آفتابی کو به کوه طور تافت		پاره گشت و لعل شد هر پاره‌ای
تابشش بر چادر مریم رسید		طفل گویا گشت در گهواره‌ای
هر کی او منکر شود خورشید را		کور اصلی را نباشد چاره‌ای
چون عصای عشق او بر دل بزد		صد هزاران چشمه بین از خاره‌ای
چشم بد گر چه که آن چشم من است		دور بادا از چنین رخساره‌ای
صد دکان مکر در بازار عشق		این چنین در بست از مکاره‌ای
شمس تبریزی به پیش چشم تو		حلقه حلقه هر کجا سحاره‌ای

ای درآورده جهانی را ز پای		بانگ نای و بانگ نای و بانگ نای
چیست نی آن یار شیرین بوسه را		بوسه جای و بوسه جای و بوسه جای
آن نی بی‌دست و پا بستد ز خلق		دست و پای و دست و پای و دست پای
نی بهانه‌ست این نه بر پای نی است		نیست الا بانگ پر آن همای
خود خدای است این همه روپوش چیست		می‌کشد اهل خدا را تا خدای
ما گدایانیم و الله الغنی		از غنی دان آنچ بینی با گدای
ما همه تاریکی و الله نور		ز آفتاب آمد شعاع این سرای
در سرا چون سایه آمیز است نور		نور خواهی زین سرا بر بام آی
دلخوشی گاهی و گاهی تنگ دل		دل نخواهی تنگ رو زین تنگنای

باوفا یارا جفا آموختی		این جفا را از کجا آموختی
کو وفاهای لطیفت کز نخست		در شکار جان ما آموختی
هر کجا زشتی جفاکاری رسید		خوبیش دادی وفا آموختی
ای دل از عالم چنین بیگانگی		هم ز یار آشنا آموختی
جانت گر خواهد صنم گویی بلی		این بلی را زان بلا آموختی
عشق را گفتم فروخوردی مرا		این مگر از اژدها آموختی
آن عصای موسی اژدرها بخورد		تو مگر هم زان عصا آموختی
ای دل ار از غمزه‌اش خسته شدی		از لبش آخر دوا آموختی
شکر هشتی و شکایت می‌کنی		از یکی باری خطا آموختی
زان شکرخانه مگو الا که شکر		آن چنان کز انبیا آموختی
این صفا را از گله تیره مکن		کاین صفا از مصطفی آموختی
هر چه خلق آموختت زان لب ببند		جمله آن شو کز خدا آموختی
عاشقا از شمس تبریزی چو ابر		سوختی لیکن ضیا آموختی

عاقبت از عاشقان بگریختی		وز مصاف ای پهلوان بگریختی
سوی شیران حمله بردی همچو شیر		همچو روبه از میان بگریختی
قصد بام آسمان می‌داشتی		از میان نردبان بگریختی
تو چگونه دارویی هر درد را		کز صداع این و آن بگریختی
پس روی انبیا چون می‌کنی		چون ز تهدید خسان بگریختی
مرده رنگی و نداری زندگی		مرده باشی چون ز جان بگریختی
دستمزد شادمانی صبر توست		رو که وقت امتحان بگریختی
صبر می‌کن در حصار غم کنون		چون ز بانگ پاسبان بگریختی
کی ببینی چشم تیرانداز را		چون ز تیر خرکمان بگریختی
زخم تیغ و تیر چون خواهی کشید		چون تو از زخم زبان بگریختی
رو خمش کن بی‌نشانی خامشی است		پس چرا سوی نشان بگریختی

اندرآ در خانه یارا ساعتی		تازه کن این جان ما را ساعتی
این حریفان را بخندان لحظه‌ای		مجلس ما را بیارا ساعتی
تا ببیند آسمان در نیم شب		آفتاب آشکارا ساعتی
تا ز قونیه بتابد نور عشق		تا سمرقند و بخارا ساعتی
روز کن شب را به یک دم همچو صبح		بی درنگ و بی‌مدارا ساعتی
تا ز سینه برزند آن آفتاب		همچو آب از سنگ خارا ساعتی
تا ز دارالملک دل برهم زند		ملک نوشروان و دارا ساعتی

گوید آن دلبر که چون همدل شدی		با هوس همراه و هم منزل شدی
از میان نقش‌ها پنهان شدی		در جهان جان‌ها حاصل شدی
هم برآوردی سر از لطف خدا		هم به شمشیر خدا بسمل شدی
پیش آتش رو تو از نقصان مترس		چونک از آتش چنین کامل شدی
عشرت دیوانگان را دیده‌ای		ننگ بادت باز چون عاقل شدی
چون نه‌ای حیوان چه مست سبزه‌ای		چون نمردی چون در آب و گل شدی
آستین شه صلاح الدین بگیر		ور نگیری باطل باطل شدی

آفتابا سوی مه رویان شدی		چرخ را چون ذره‌ها برهم زدی
آتشی در کفر و ایمان شعله زد		چون بگستردی تو دین بیخودی
پست و بالا عشق پر شد همچو بحر		چشمه چشمه جوش جوش سرمدی
عالمی پرآتش عشاق بود		بر سر آتش تو آتش آمدی
هر سحرگه پیش قانون‌های تو		سجده آرد دین پاک احمدی
بی وجودی گر تو را نقصان نهد		بی وجودان را چه نیکی یا بدی
خاک پای شمس تبریزی ببوس		تا برآری سر ز سعد و اسعدی

باوفاتر گشت یارم اندکی		خوش برآمد دی نگارم اندکی
دی بخندید آن بهار نیکوان		گشت خندان روزگارم اندکی
خوش برآمد آن گل صدبرگ من		سبزتر شد سبزه زارم اندکی
صبحدم آن صبح من زد یک نفس		زان نفس من برقرارم اندکی
ابر من دی بر لب دریا نشست		خاک شو تا بر تو بارم اندکی
خوش ببارم خاک را گل‌ها دهم		باش کاندر دست خارم اندکی
مهلتم ده خوش به خوش از سر مرو		صبر کن تا سر بخارم اندکی
نی غلط گفتم که اندر عشق او		کافرم گر صبر دارم اندکی

هست امروز آنچ می‌باید بلی		هست نقل و باده بی‌حد بلی
هست ای ساقی خوب از بامداد		کان شیرینی بنامیزد بلی
آفتاب امروز گشته‌ست از پگاه		ساقی صد زهره و فرقد بلی
شد عطارد مست و اشکسته قلم		لوح شست از هوز و ابجد بلی
مطرب ناهید بربط می‌نواخت		هر چه می‌گفت آن چنان آمد بلی
دفتر عشقش چو برخواند خرد		پرشکر گردد دل کاغذ بلی
گشت حاصل آرزوی دل نعم		گشت هر سعدی کنون اسعد بلی
چونک سلطان ملاحت داد داد		داد بستانیم از هر دد بلی
بس کنم کاین قصه‌ای بی‌منتهاست		کز سخن دیگر سخن زاید بلی

باز گردد عاقبت این در بلی		رو نماید یار سیمین بر بلی
ساقی ما یاد این مستان کند		بار دیگر با می و ساغر بلی
نوبهار حسن آید سوی باغ		بشکفد آن شاخه‌های تر بلی
طاق‌های سبز چون بندد چمن		جفت گردد ورد و نیلوفر بلی
دامن پرخاک و خاشاک زمین		پر شود از مشک و از عنبر بلی
آن بر سیمین و این روی چو زر		اندرآمیزند سیم و زر بلی
این سر مخمور اندیشه پرست		مست گردد زان می احمر بلی
این دو چشم اشکبار نوحه گر		روشنی یابد از آن منظر بلی
گوش‌ها که حلقه در گوش وی است		حلقه‌ها یابند از آن زرگر بلی
شاهد جان چون شهادت عرضه کرد		یابد ایمان این دل کافر بلی
چون براق عشق از گردون رسید		وارهد عیسی جان زین خر بلی
جمله خلق جهان در یک کس است		او بود از صد جهان بهتر بلی
من خمش کردم ولیکن در دلم		تا ابد روید نی و شکر بلی

طبع چیزی نو به نو خواهد همی		چیز نو نو راهرو خواهد همی
سر نو خواهی که تا خندان شود		سر دو گوش سرشنو خواهد همی
جان پاکان طالب جان زر است		جان حیوان کاه و جو خواهد همی
گفته مستان ساقیا هل من مزید		ساقی از مستان گرو خواهد همی
رو به سر چون سیل تا بحر حیات		جوی کن کان آب گو خواهد همی

با من ای عشق امتحان‌ها می‌کنی		واقفی بر عجزم اما می‌کنی
ترجمان سر دشمن می‌شوی		ظن کژ را در دلش جا می‌کنی
هم تو اندر بیشه آتش می‌زنی		هم شکایت را تو پیدا می‌کنی
تا گمان آید که بر تو ظلم رفت		چون ضعیفان شور و شکوی می‌کنی
آفتابی ظلم بر تو کی کند		هر چه می‌خواهی ز بالامی کنی
می‌کنی ما را حسود همدگر		جنگ ما را خوش تماشا می‌کنی
عارفان را نقد شربت می‌دهی		زاهدان را مست فردا می‌کنی
مرغ مرگ اندیش را غم می‌دهی		بلبلان را مست و گویا می‌کنی
زاغ را مشتاق سرگین می‌کنی		طوطی خود را شکرخا می‌کنی
آن یکی را می‌کشی در کان و کوه		وین دگر را رو به دریا می‌کنی
از ره محنت به دولت می‌کشی		یا جزای زلت ما می‌کنی
اندر این دریا همه سود است و داد		جمله احسان و مواسا می‌کنی
این سر نکته است پایانش تو گوی		گر چه ما را بی‌سر و پا می‌کنی

باز چون گل سوی گلشن می‌روی		با توام گر چه که بی‌من می‌روی
صدزبان شد سوسن اندر شرح تو		گلرخا خوش سوی سوسن می‌روی
سوی مستان با دو لعل می فروش		از برای باده دادن می‌روی
شاهدان استاره وار اندر پیت		تو بکش چون ماه روشن می‌روی
در کی خواهی آتشی دیگر زدن		با دل چون سنگ و آهن می‌روی
آفتابا ذره‌ام رقصان تو		پیش تو چون سوی روزن می‌روی
تا درآرد شمس تبریزی به چشم		سرمه وار ای دل به هاون می‌روی

ناگهان اندردویدم پیش وی		بانگ برزد مست عشق او که هی
هیچ می‌دانی چه خون ریز است او		چون تویی را زهره کی بوده‌ست کی
شکران در عشق او بگداختند		سربریده ناله کن مانند نی
پاک کن رگ‌های خود در عشق او		تا نبرد تیغ او پایت ز پی
بر گلستانش گدازان شو چو برف		تا برآرد صد بهار از ماه دی
یا درآ و نرم نرمک مرده شو		تا تو را گویند ای قیوم حی
حبس کن مر شیره را در خنب حق		تا بجوشد وارهد از نیک و بی
شمس تبریزی بیا در من نگر		تا ببینی مر مرا معدوم شی

خوش بود گر کاهلی یک سو نهی		وز همه یاران تو زوتر برجهی
هست سرتیزی شعار شیر نر		هست دم داری در این ره روبهی
برفروز آتش زنه در دست توست		یوسفت با توست اگر خود در چهی
گر غروب آمد به گور اندرشدی		باز طالع شو ز مشرق چون مهی
گرم شد آن یخ ز جنبش بس گداخت		پس بجنب ای قد تو سرو سهی
برجهان تو اسب را ترکانه زود		که به گوش توست خوب خرگهی
سارعوا فرمود پس مردانه رو		گفت شاهنشاه جان نبود تهی
همچو زهره ناله کن هر صبحگاه		وآنگه از خورشید بین شاهنشهی
بدر هر شب در روش لاغرتر است		بعد کاهش یافت آن مه فربهی
وقت دوری شاه پروردت به لطف		تا چه‌ها بخشد چو باشی درگهی
بس کن آخر توبه کردی از مقال		در خموشی‌هاست دخل آگهی

مرحبا ای پرده تو آن پرده‌ای		کز جهان جان نشان آورده‌ای
برگذر از گوش و بر جان‌ها بزن		ز آنک جان این جهان مرده‌ای
درربا جان را و بر بالا برو		اندر آن عالم که دل را برده‌ای
ماه خندانت گواهی می‌دهد		کان شراب آسمانی خورده‌ای
جان شیرینت نشانی می‌دهد		کز الست اندر عسل پرورده‌ای
سبزه‌ها از خاک بررستن گرفت		تا نماید کشت‌ها که کرده‌ای

هیچ خمری بی‌خماری دیده‌ای		هیچ گل بی‌زخم خاری دیده‌ای
در گلستان جهان آب و گل		بی خزانی نوبهاری دیده‌ای
چونک غم پیش آیدت در حق گریز		هیچ چون حق غمگساری دیده‌ای
کار حق کن بار حق کش جز ز حق		هیچ کس را کار و باری دیده‌ای
هیچ دل را بی‌صقال لطف او		در تجلی بی‌غباری دیده‌ای
بی جمال خوب دلدار قدیم		جز خیالی دل فشاری دیده‌ای
از نشاط صرف ناآمیخته		شرح ده ای دل تو باری دیده‌ای
در جهان صاف بی‌درد و دغل		بی خطر ایمن مطاری دیده‌ای
چون سگ کهف آی در غار وفا		ای شکاری چون شکاری دیده‌ای
لب ببند و چشم عبرت برگشا		چونک دیده اعتباری دیده‌ای
شمس تبریزی بگیرد دست تو		گر ز چشم بد عثاری دیده‌ای

می‌زنم حلقهٔ درِ هر خانه‌ای		هست در کوی شما دیوانه‌ای؟!
مرغ جان دیوانهٔ آن دام شد		دام عشق دلبری دُردانه‌ای
عقل‌ها نعره‌زنان کآخر کجاست		در جنونْ دریادلی مردانه‌ای؟
ای خدا مجنون آن لیلی کجاست؟		تا به گوشش دردمیم افسانه‌ای
زانکه گوش عقل نامحرم بُوَد		از فسون عاشقان بیگانه‌ای
سلسله‌زلفی که جان مجنون او است		میل دارد با شکسته شانه‌ای
شهر ما پرفتنه و پرشور شد		الغیاث از فتنهٔ فَتّانه‌ای
زوتر ای قَفّال مِفتاحی بساز		کز فرج باشد ورا دندانه‌ای
هین! خِمَش کن کژ مرو فرزین نه‌ای		کی چو فرزین کژ رود فرزانه‌ای

گر سران را بی‌سری درواستی		سرنگونان را سری درواستی
از برای شرح آتش‌های غم		یا زبانی یا دلی برجاستی
یا شعاعی زان رخ مهتاب او		در شب تاریک غم با ماستی
یا کسی دیگر برای همدمی		هم از آن رو بی‌سر و بی‌پاستی
گر اثر بودی از آن مه بر زمین		ناله‌ها از آسمان برخاستی
ور نه دست غیر تستی بر دهان		راست و چپ بی‌این دهان غوغاستی
گر از آن دُر پرتوی بر دل زدی		یا به دریا یا خود او دریاستی
ور نه غیرت خاک زد در چشم دل		چشمه چشمه سوی دریاهاستی
نیست پروای دو عالم عشق را		ور نه ز الا هر دو عالم لاستی
عشق را خود خاک باشی آرزو است		ور نه عاشق بر سر جوزاستی
تا چو برف این هر دو عالم در گداز		ز آتش عشق جحیم آساستی
اژدهای عشق خوردی جمله را		گر عصا در پنجهٔ موساستی
لقمه‌ای کردی دو عالم را چنانکْ		پیش جوع کلب نان یکتاستی
پیش شمس‌الدین تبریز آمدی		تا تجلی‌هاش مستوفاستی

ای بهار سبز و تر شاد آمدی		وی نگار سیمبر شاد آمدی
درفکندی در سر و جان فتنه‌ای		ای حیات جان و سر شاد آمدی
درفکن اندر دماغ مرد و زن		صد هزاران شور و شر شاد آمدی
از بر سیمین تو کارم زر است		ای بلای سیم و زر شاد آمدی
پای خود بر تارک خورشید نه		ای تو خورشید و قمر شاد آمدی
لعل گوید از میان کان تو را		سوی آن کوه و کمر شاد آمدی
شمس تبریزی که عالم از رخت		هست مست و بی‌خبر شاد آمدی

ساقی این جا هست ای مولا؟ بلی		ره دهد ما را بر آن بالا؟ بلی
پیش آن لب‌های آری‌گوی او		بنده گردد شِکّر و حلوا؟ بلی
هست چشمش قلزم مستی؟ نعم		هست جعدش مایهٔ سودا؟ بلی
این همه بگذشت آن سرو سهی		خوش برآید همچو گل با ما؟ بلی
چون بخسبم زیر سایهٔ نخل او		من شوم شیرین‌تر از خرما؟ بلی
هم عسس هم دزد ای جان هر شبی		سیم دزدد زان قمرسیما؟ بلی
چون برآید آفتاب روی او		دزد گردد عاجز و رسوا؟ بلی
ناشتاب آن کس که او حلوا خورد		در دماغ او کند صفرا؟ بلی
بس کن آن کس کو سری پنهان کند		روید از سر گلشنِ اخفیٰ بلی

هم تو شمعی هم تو شاهد هم تو می		هم بهاری در میان ماه دی
هر طرف از عشق تو پَر سوخته		آفتاب و صد هزاران همچو دی
چون همیشه آتشت در نی فتد		رفت شِکَّر زین هوس در جان نی
سر بُریدی صد هزاران را به عشق		زهره نِی جان را که گوید های و هی
عاشقان سازیده‌اند از چشم بد		خانه‌ها زیر زمین چون شهر ری
نیست از دانش بتر اشکنجه‌ای		وای آنک ماند اندر نیک و بی
آن زنانِ مصر اندر بیخودی		زخم‌ها خورده نکرده وای وی
در شب معراج شاه از بیخودی		صدهزاران‌ساله ره را کرده طی
برشکن از باده‌های بیخودان		تخته‌بندی ز استخوان و عرق و پی
شمس تبریزی تو ما را محو کن		ز آنک تو چون آفتابی ما چو فِی

باد بین اندر سرم از باده‌ای		نوش کردم از کف شه‌زاده‌ای
جان چو اندر بادهٔ او غوطه خورْد		بر سر آمد تابناکی ساده‌ای
چشم جان می‌دید نقشی بوالعجب		هر طرف زیبانگاری شاده‌ای
هر دو گامی مست عشقی خفته‌ای		بر سر او ساقی اِستاده‌ای
زان هوس شد پای دل‌ها بسته‌ای		زان طرب شد پَرِّ جان بگشاده‌ای
نوش‌نوش مستیان بر عرش رفت		تا گرو شد زهد را سجاده‌ای
شمس تبریزی سر این دولت است		در نهانْ او دولتی آماده‌ای

آه از عشق جمال حوره‌ای		کو گرفت از عاشقانش دوره‌ای
زندگیِ نوبه‌نو از کشتنش		صحتی تازه شد از رنجوره‌ای
گر گهر داری ببین حال مرا		در تک دریا ز دریا دوره‌ای
گفتم: ای عقلم کجایی؟ عقل گفت:		«چون شدم مِی، چون کنم انگوره‌ای؟!»
جان بسوز و سرمه کن خاکسترش		تا نمانَد در دو عالم کوره‌ای
تا کند جان‌های بی‌جان در سماع		گرد آن شهد ازل زنبوره‌ای
تا کند آن شمس تبریزی به حق		جمله ویران‌هات را معموره‌ای

ای دلی کز گلشکر پرورده‌ای		ای دلی کز شیر شیران خورده‌ای
وی دلی کز عقل اول زاده‌ای		حاتم از دست سلیمان برده‌ای
طاقت عشقت ندارد هیچ جان		این چه جان است این چه جان آورده‌ای
آفتابی کآفتاب از عکس او است		زیر دامن طرفه پنهان کرده‌ای
هم چراغ صد هزاران ظلمتی		هم مسیح صد هزاران مرده‌ای
این شرابی را که ساقی گشته‌ای		از کدام انگورها افشرده‌ای
هم زمستان جهان را میوه‌ای		دستگیر صد هزار افسرده‌ای
کار زرکوبان چو زر کردی چو زر		شه صلاح الدین که تو صدمرده‌ای

گر در آب و گر در آتش می‌روی		آن نمی‌دانم برو خوش می‌روی
در رخت پیداست والله رنگ او		رو که سوی یار مه وش می‌روی
نقش‌ها را پشت و پایی می‌زنی		سوی نقش نامنقش می‌روی
ذوق جان‌ها می‌زند بر جان تو		مست و دست انداز و سرکش می‌روی
در پی تو می‌دود اقبال رو		گر به عرش و گر به مفرش می‌روی
آنک در سر داری از سودای یار		چه عجب گر تو مشوش می‌روی
شه صلاح الدین برآ زین شش جهت		گر چه ظاهر اندر این شش می‌روی

ز کجا آمده‌ای می‌دانی		ز میان حرم سبحانی
یاد کن هیچ به یادت آید		آن مقامات خوش روحانی
پس فراموش شدستت آن‌ها		لاجرم خیره و سرگردانی
جان فروشی به یکی مشتی خاک		این چه بیع است بدین ارزانی
بازده خاک و بدان قیمت خود		نی غلامی ملکی سلطانی
جهت تو ز فلک آمده‌اند		خوبرویان خوش پنهانی

آنچ در سینه نهان می‌داری		درنیابند چه می‌پنداری
خفته پنداشته‌ای دل‌ها را		که خدایت دهدا بیداری
هر درخت آنچ که دارد در دل		آن بدیده‌ست گلی یا خاری
ای چو خفاش نهان گشته ز روز		تا ندانند که تو بیماری
به خدا از همگان فاشتری		گر چه در پیشگه اسراری
پیش خورشید همان خفاشی		گر چه ز اندیشه چو بوتیماری
چنگ اگر چه که ننالد دانند		کو چه شکل است به وقت زاری
ور بنالد ز غمی هم دانند		کو ندارد صفت هشیاری

ای خیالی که به دل می‌گذری		نی خیالی نی پری نی بشری
اثر پای تو را می‌جویم		نه زمین و نه فلک می‌سپری
گر ز تو باخبران بی‌خبرند		نه تو از بی‌خبران باخبری
مونس و یار دلی یا تو دلی		تو مقیم نظری یا نظری
ایها الخاطر فی مکرمه		قف زمانا بخداء البصر
لا تعجل به مرور و نوی		بدل اللیل بضؤ السحر
حسن تدبیرک قد صاغ لنا		الهیولی به حسان الصور
گر صور جان و هیولی خرد است		عشق تو دیگر و تو خود دگری
این هیولی پدر صورت‌هاست		ای تو کرده پدران را پدری
نی هیولای همه آبی بود		چه کند آب چو آبش ببری
گر هیولا و صور جان افزاست		دگرم عشوه مده تو دگری
از هیولا است صور ریگ روان		ریگ را هرزه چرا می‌شمری

تو چرا جمله نبات و شکری		تو چرا دلبر و شیرین نظری
تو چرا همچو گل خندانی		تو چرا تازه چو شاخ شجری
تو به یک خنده چرا راه زنی		تو به یک غمزه چرا عقل بری
تو چرا صاف چو صحن فلکی		تو چرا چست چو قرص قمری
تو چرا بی‌بنه چون دریایی		تو چرا روشن و خوش چون گهری
عاقلان را ز چه دیوانه کنی		ای همه پیشه تو فتنه گری
ساکنان را ز چه در رقص آری		ز آدمی و ملک و دیو و پری
تو چرا توبه مردم شکنی		تو چرا پرده مردم بدری
همه دل‌ها چو در اندیشه توست		تو کجایی به چه اندیشه دری

از دلبر نهانی گر بوی جان بیابی		در صد جهان نگنجی گر یک نشان بیابی
چون مهر جان پذیری بی‌لشکری امیری		هم ملک غیب گیری هم غیب دان بیابی
گنجی که تو شنیدی سودای آن گزیدی		گر در زمین ندیدی در آسمان بیابی
در عشق اگر امینی ای بس بتان چینی		هم رایگان ببینی هم رایگان بیابی
در آینه مبارک آن صاف صاف بی‌شک		نقش بهشت یک یک هم در جهان بیابی
چون تیر عشق خستت معشوق کرد مستت		گر جان بشد ز دستت صد همچنان بیابی
قفل طلسم مشکل سهلت شود به حاصل		گر از وساوس دل یک دم امان بیابی
درهم شکن بتان را از بهر شاه جان را		تا نقش بند آن را اندر عیان بیابی
تبریز در محقق از شمس ملت و حق		در رمزهای مطلق صد ترجمان بیابی

چه باشد ای برادر یک شب اگر نخسپی		چون شمع زنده باشی همچون شرر نخسپی
درهای آسمان را شب سخت می‌گشاید		نیک اختریت باشد گر چون قمر نخسپی
گر مرد آسمانی مشتاق آن جهانی		زیر فلک نمانی جز بر زبر نخسپی
چون لشکر حبش شب بر روم حمله آرد		باید که همچو قیصر در کر و فر نخسپی
عیسی روزگاری سیاح باش در شب		در آب و در گل ای جان تا همچو خر نخسپی
شب رو که راه‌ها را در شب توان بریدن		گر شهر یار خواهی اندر سفر نخسپی
در سایه خدایی خسپند نیکبختان		زنهار ای برادر جای دگر نخسپی
چون از پدر جدا شد یوسف نه مبتلا شد		تو یوسفی هلا تا جز با پدر نخسپی
زیرا برادرانت دارند قصد جانت		هان تا میان ایشان جز با حذر نخسپی
تبریز شمس دین را جز ره روی نیابد		گر تو ز ره روانی بر ره گذر نخسپی

ای آنک امام عشقی تکبیر کن که مستی		دو دست را برافشان بیزار شو ز هستی
موقوف وقت بودی تعجیل می‌نمودی		وقت نماز آمد برجه چرا نشستی
بر بوی قبله حق صد قبله می‌تراشی		بر بوی عشق آن بت صد بت همی‌پرستی
بالاترک پر ای جان ای جان بنده فرمان		که مه بود به بالا سایه بود به پستی
همچون گدای هر در بر هر دری مزن سر		حلقه در فلک زن زیرا درازدستی
سغراق آسمانت چون کرد آن چنانت		بیگانه شو ز عالم کز خویش هم برستی
می‌گویمت که چونی هرگز کسی بگوید		با جان بی‌چگونه چونی چگونه استی
امشب خراب و مستی فردا شود ببینی		چه خیک‌ها دریدی چه شیشه‌ها شکستی
هر شیشه که شکستم بر تو توکلستم		که صد هزار گونه اشکسته را تو بستی
ای نقش بند پنهان کاندر درونه ای جان		داری هزار صورت جز ماه و جز مهستی
صد حلق را گشودی گر حلقه‌ای ربودی		صد جان و دل بدادی گر سینه‌ای بخستی
دیوانه گشته‌ام من هر چه از جنون بگویم		زودتر بلی بلی گو گر محرم الستی

گفتی شکار گیرم رفتی شکار گشتی		گفتی قرار یابم خود بی‌قرار گشتی
خضرت چرا نخوانم کآب حیات خوردی		پیشت چرا نمیرم چون یار یار گشتی
گردت چرا نگردم چون خانه خدایی		پایت چرا نبوسم چون پایدار گشتی
جامت چرا ننوشم چون ساقی وجودی		نقلت چرا نچینیم چون قندبار گشتی
فاروق چون نباشی چون از فراق رستی		صدیق چون نباشی چون یار غار گشتی
اکنون تو شهریاری کو را غلام گشتی		اکنون شگرف و زفتی کز غم نزار گشتی
هم گلشنش بدیدی صد گونه گل بچیدی		هم سنبلش بسودی هم لاله زار گشتی
ای چشمش الله الله خود خفته می‌زدی ره		اکنون نعوذبالله چون پرخمار گشتی
آنگه فقیر بودی بس خرقه‌ها ربودی		پس وای بر فقیران چون ذوالفقار گشتی
هین بیخ مرگ برکن زیرا که نفخ صوری		گردن بزن خزان را چون نوبهار گشتی
از رستخیز ایمن چون رستخیز نقدی		هم از حساب رستی چون بی‌شمار گشتی
از نان شدی تو فارغ چون ماهیان دریا		وز آب فارغی هم چون سوسمار گشتی
ای جان چون فرشته از نور حق سرشته		هم ز اختیار رسته نک اختیار گشتی
از کام نفس حسی روزی دو سه بریدی		هم دوست کامی اکنون هم کامیار گشتی
غم را شکار بودی بی‌کردگار بودی		چون کردگار گشتی باکردگار گشتی
گر خون خلق ریزی ور با فلک ستیزی		عذرت عذار خواهد چون گلعذار گشتی
نازت رسد ازیرا زیبا و نازنینی		کبرت رسدهمی زان چون از کبار گشتی
باش از در معانی در حلقه خموشان		در گوش‌ها اگر چه چون گوشوار گشتی

گر چه به زیر دلقی شاهی و کیقبادی		ور چه ز چشم دوری در جان و سینه یادی
گر چه به نقش پستی بر آسمان شدستی		قندیل آسمانی نه چرخ را عمادی
بستی تو هست ما را بر نیستی مطلق		بستی مراد ما را بر شرط بی‌مرادی
تا هیچ سست پایی در کوی تو نیاید		پیش تو شیر آید شیری و شیرزادی
سر را نهد به بیرون بی‌سر بر تو آید		تا بشنود ز گردون بی‌گوش یا عبادی
یک ماهه راه را تو بگذر برو به روزی		زیرا که چون سلیمان بر بارگیر بادی
دینار و زر چه باشد انبار جان بیاور		جان ده درم رها کن گر عاشق جوادی
حاجت نیاید ای جان در راه تو قلاوز		چون نور و ماهتاب است این مهتدی و هادی
مه نور و تاب خود را از جا به جا کشاند		چون اشتر عرب را از جا به جای حادی
از صد هزار توبه بشناخت جان مجنون		چون بوی گور لیلی برداشت در منادی
چون مه پی فزایش غمگین مشو ز کاهش		زیرا ز بعد کاهش چون مه در ازدیادی
هر لحظه دسته دسته ریحان به پیشت آید		رسته ز دست رنجت وز خوب اعتقادی
تشنیع بر سلیمان آری که گم شدم من		گم شو چو هدهد ار تو دربند افتقادی
یا صاحبی هذا دیباجه الرشاد		الصبح قد تجلی حولوا عن الرقاد
الشمس قد تلالا من غیر احتجاب		و النصر قد توالی من غیر اجتهاد
الروح فی المطار و الکأس فی الدوار		و الهم فی الفرار و السکر فی امتداد

ای نوبهار خندان از لامکان رسیدی		چیزی بیار مانی از یار ما چه دیدی
خندان و تازه رویی سرسبز و مشک بویی		همرنگ یار مایی یا رنگ از او خریدی
ای فضل خوش چو جانی وز دیده‌ها نهانی		اندر اثر پدیدی در ذات ناپدیدی
ای گل چرا نخندی کز هجر بازرستی		ای ابر چون نگریی کز یار خود بریدی
ای گل چمن بیارا می‌خند آشکارا		زیرا سه ماه پنهان در خار می‌دویدی
ای باغ خوش بپرور این نورسیدگان را		کاحوال آمدنشان از رعد می‌شنیدی
ای باد شاخه‌ها را در رقص اندرآور		بر یاد آن که روزی بر وصل می‌وزیدی
بنگر بدین درختان چون جمع نیکبختان		شادند ای بنفشه از غم چرا خمیدی
سوسن به غنچه گوید هر چند بسته چشمی		چشمت گشاده گردد کز بخت در مزیدی

از بهر مرغ خانه چون خانه‌ای بسازی		اشتر در او نگنجد با آن همه درازی
آن مرغ خانه عقل است و آن خانه این تن تو		اشتر جمال عشق است با قد و سرفرازی
رطل گران شه را این مرغ برنتابد		بویی کز او بیابی صد مغز را ببازی
از ما مجوی جانا اسرار این حقیقت		زیرا که غرق غرقم از نکته مجازی
من هیکلی بدیدم اسرار عشق در وی		کردم حمایل آن را از روی لاغ و بازی
تا شد گرانترک شد آن هیکل خدایی		تا برنتابد آن را پشت هزار تازی
شد پرده‌ام دریده تا پرده‌ها بسوزم		از آتشی که خیزد در پرده حجازی
چون عشق او بغرد وین پرده‌ها بدرد		با شمس حق تبریز در وقت عشقبازی

آن مه چو در دل آید او را عجب شناسی		در دل چگونه آید از راه بی‌قیاسی
گر گویی می‌شناسم لاف بزرگ و دعوی		ور گویی من چه دانم کفر است و ناسپاسی
بردانم و ندانم گردان شده‌ست خلقی		گردان و چشم بسته چون استر خراسی
می‌گرد چون خراسی خواهی و گر نخواهی		گردن مپیچ زیرا دربند احتباسی
یوسف خرید کوری با هیجده قلب آری		از کوری خرنده وز حاسدی نخاسی
تو هم ز یوسفانی در چاه تن فتاده		اینک رسن برون آ تا در زمین نتاسی
ای نفس مطمئنه اندر صفات حق رو		اینک قبای اطلس تا کی در این پلاسی
گر من غزل نخوانم بشکافد او دهانم		گوید طرب بیفزا آخر حریف کاسی
از بانگ طاس ماه بگرفته می‌گشاید		ماهت منم گرفته بانگی زن ار تو طاسی
آدم ز سنبلی خورد کان عاقبت بریزد		تو سنبل وصالی ایمن ز زخم داسی

ما را مسلم آمد هم عیش و هم عروسی		شادی هر مسلمان کوری هر فسوسی
هر روز خطبه‌ای نو هر شام گردکی نو		هر دم نثار گوهر نی قبضه فلوسی
عشقی است سخت زیبا فقری است پای برجا		بر آسمان نهی پا گر دست این دو بوسی
جانی است چون چراغی در زیر طشت قالب		کرد به پیش نورش خورشید چاپلوسی
صد گونه رخت دارد صد تخت و بخت دارد		تختش ز رفعت آمد نی تخت آبنوسی
رختش ز نور مطلق در تخته جامه حق		نی بارگیر سیسی نی جامه‌های سوسی
از ذوق آتش دل وز سوزش خوش دل		آتش پرست گشتم اما نیم مجوسی
روزی دو همره آمد جان غریب با تن		چون مرغزی و رازی چون مغربی و طوسی
پرویزن است عالم ما همچو آرد در وی		گر بگذری تو صافی ور نگذری سبوسی
هر روز بر دکان‌ها بازار این خسان بین		ای خام پیش ما آ کتان ماست روسی
بشکن سبوی قالب ساغر ستان لبالب		تا چند کاسه لیسی تا کی زبون لوسی
دستور می‌دهی تا گویم تمام این را		تا شرق و غرب گیرد اقبال بی‌نحوسی

چون زخمه رجا را بر تار می‌کشانی		کاهل روان ره را در کار می‌کشانی
ای عشق چون درآیی در لطف و دلربایی		دامان جان بگیری تا یار می‌کشانی
ایمن کنی تو جان را کوری رهزنان را		دزدان نقد دل را بر دار می‌کشانی
سوداییان جان را از خود دهی مفرح		صفراییان زر را بس زار می‌کشانی
مهجور خارکش را گلزار می‌نمایی		گلروی خارخو را در خار می‌کشانی
موسی خاک رو را بر بحر می‌نشانی		فرعون بوش جو را در عار می‌کشانی
موسی عصا بگیرد تا یار خویش سازد		ماری کنی عصا را چون مار می‌کشانی
چون مار را بگیرد یابد عصای خود را		این نعل بازگونه هموار می‌کشانی
آن کو در آتش افتد راهش دهی به آبی		و آن کو در آب آید در نار می‌کشانی
ای دل چه خوش ز پرده سرمست و باده خورده		سر را برهنه کرده دستار می‌کشانی
ما را مده به غیری تا سوی خود کشاند		ما را تو کش ازیرا شهوار می‌کشانی
تا یار زنده باشد کوهی کنی تو سدش		چون در غمش بکشتی در غار می‌کشانی
خاموش و درکش این سر خوش خامشانه می‌خور		زیرا که چون خموشی اسرار می‌کشانی

ای گوهر خدایی آیینه معانی		هر دم ز تاب رویت بر عرش ارمغانی
عرش از خدای پرسد کاین تاب کیست بر من		فرمایدش ز غیرت کاین تاب را ندانی
از غیرت الهی در عرش حیرت افتد		زیرا ز غیرت آمد پیغام لن ترانی
زان تاب اگر شعاعی بر آسمان رسیدی		از آسمان نمودی صد ماه آسمانی
اندر جمال هر مه لطف ازل نمودی		هر عاشقی بدیدی مقصودهای جانی
در راه رهروان را رنج و طلب نبودی		خوف فنا نبودی اندر جهان فانی
یک بار دردمیدی تا جان گرفت قالب		دردم تو بار دیگر تا جان شود عیانی
از یک شعاع رویت چون لامکان مکان شد		هم برق تو رساند او را به لامکانی
انگشتری لعلت بر نقد عرضه فرما		تا نعره‌ها برآید از لعل‌های کانی
یک جام مان بدادی تا رخت‌ها گرو شد		جامی دگر از آن می هم چاره کن تو دانی
جانی رسید ما را از شمس حق تبریز		کان جان همی‌نماید در غیب دلستانی

اندر مصاف ما را در پیش رو سپر نی		و اندر سماع ما را از نای و دف خبر نی
ما خود فنای عشقش ما خاک پای عشقش		عشقیم توی بر تو عشقیم کل دگر نی
خود را چو درنوردیم ما جمله عشق گردیم		سرمه چو سوده گردد جز مایه نظر نی
هر جسم کو عرض شد جان و دل غرض شد		بگداز کز مرض‌ها ز افسردگی بتر نی
از حرص آن گدازش وز عشق آن نوازش		باری جگر درونم خون شد مرا جگر نی
صدپاره شد دل من و آواره شد دل من		امروز اگر بجویی در من ز دل اثر نی
در قرص مه نگه کن هر روز می‌گدازد		تا در محاق گویی کاندر فلک قمر نی
لاغرتری آن مه از قرب شمس باشد		در بعد زفت باشد لیکن چنان هنر نی
شاها ز بهر جان‌ها زهره فرست مطرب		کفو سماع جان‌ها این نای و دف تر نی
نی نی که زهره چه بود چون شمس عاجز آمد		درخورد این حراره در هیچ چنگ و خور نی

گرمی مجوی الا از سوزش درونی		زیرا نگشت روشن دل ز آتش برونی
بیمار رنج باید تا شاه غیب آید		در سینه درگشاید گوید ز لطف چونی
آن نافه‌های آهو و آن زلف یار خوش خو		آن را تو در کمی جو کان نیست در فزونی
تا آدمی نمیرد جان ملک نگیرد		جز کشته کی پذیرد عشق نگار خونی
عشقش بگفته با تو یا ما رویم یا تو		ساکن مباش تا تو در جنبش و سکونی
بر دل چو زخم راند دل سر جان بداند		آنگه نه عیب ماند در نفس و نی حرونی
غم چون تو را فشارد تا از خودت برآرد		پس بر تو نور بارد از چرخ آبگونی
در عین درد بنشین هر لحظه دوست می‌بین		آخر چرا تو مسکین اندر پی فسونی
تبریز جان فزودی چون شمس حق نمودی		از وی خجسته بودی پیوسته نی کنونی

ای مبدعی که سگ را بر شیر می‌فزایی		سنگ سیه بگیری آموزیش سقایی
بس شاه و بس فریدون کز تیغشان چکد خون		زان روی همچو لاله لولی است و لالکایی
ناموسیان سرکش جبارتر ز آتش		در کوی عشق گردان امروز در گدایی
قهر است کار آتش گریه‌ست پیشه شمع		از ما وفا و خدمت وز یار بی‌وفایی
آتش که او نخندد خاکستر است و دودی		شمعی که او نگرید چوبی بود عصایی
آن خر بود که آید در بوستان دنیا		خاونده را نجوید افتد به ژاژخایی
خاوند بوستان را اول بجوی ای خر		تا از خری رهی تو زان لطف و کبریایی
آمد غریبی از ره مهمان مهتری شد		مهمانیی بکردش باکار و باکیایی
بریانه‌های فاخر سنبوسه‌های نادر		شمع و شراب و شاهد بس خلعت عطایی
ماهیش کرد مهمان هر روز به ز روزی		چون حسن دلبر ما در دلبری فزایی
هر شب غریب گفتی نیکو است این ولیکن		مهمانیت نمایم چون شهر ما بیایی
آن مهتر از تحیر گفت ای عجب چه باشد		بهتر از این تنعم وین خلعت بهایی
زین گفت حاج کوله شد در دلش گلوله		زیرا ندیده بود او مهمانیی سمایی
این میوه‌های دنیا گل پاره‌هاست رنگین		چه بود نعیم دنیا جز نان و نان ربایی
می‌گفت ای خدایا ما را به شهر او بر		تا حاصل آید آن جا دل را گره گشایی
بگذشت چند سالی در انتظار این دم		بی انتظار ندهد هرگز دوا دوایی
می‌گفت ای مسبب برساز یک بهانه		زیرا سبب تو سازی در دام ابتلایی
بسیار شد دعایش آمد ز حق اجابت		تا مرد ای خدا گو دید از خدا خدایی
شه جست یک رسولی تا آن طرف فرستد		تا آن طرف رساند پیغام کدخدایی
این میرداد رشوت پنهان و آشکارا		تا میر را فرستد شاه از کرم نمایی
شه هم قبول کردش گفتا تو بر بدان جا		پیغام ما ازیرا طوطی خوش نوایی
پس ساز کرد ره را همراه شد سپه را		در پیش کرد مه را از بهر روشنایی
منزل به منزل آن سو می‌شد چو سیل در جو		سجده کنان و جویان اسرار اولیایی
چون موسی پیمبر از بهر خضر انور		کرده سفر به صد پر چون هدهد هوایی
چون پر جبرئیلی کو پیک عرش آمد		تا زان سفر دهد او احکام را روایی
مه کو منور آمد دایم مسافر آمد		ای ماه رو سفر کن چون شمع این سرایی
هر حالتت چو برجی در وی دری و درجی		غم آتشی و برقی شادی تو ضیایی
کوته کنم بیان را رفت آن رسول آن جا		چون برگ که کشیدش دلبر به کهربایی
ما چون قطار پویان دست کشنده پنهان		دستی نهان که نبود کس را از او رهایی
این را به چپ کشاند و آن را به راست آرد		این را به وصل آرد و آن را سوی جدایی
وصلش نماید آن سو تا مست و گرم گردد		و آن سوی هجر باشد مکری است این دغایی
دررفت آن معلا در شهر همچو دریا		از کو به کو همی‌شد کای مقصدم کجایی
جوینده چون شتابد مطلوب را بیابد		ما آگهیم که تو در جست و جوی مایی
شد ناگهان به کویی سرمست شد ز بویی		عقلش پرید از سر پا را نماند پایی
پیغام کیقبادش جمله بشد ز یادش		کو دانش رسولی تا محفل اندرآیی
چل روز بر سر کو سرمست ماند از آن بو		حیران شده رعیت با میرهای‌هایی
نی حکم و نی امارت نی غسل و نی طهارت		نی گفت و نی اشارت نی میل اغتذایی
زو هر کی جست کاری می‌گفت خیره آری		آری و نی یکی دان در وقت خیره رایی
کو خیمه و طویله کو کار و حال و حیله		کو دمنه و کلیله کو کد کدخدایی
سیلاب عشق آمد نی دام ماند نی دد		چون سیل شد به بحری بی‌بدو و منتهایی
گفت ای رفیق جفتی کردی هر آنچ گفتی		بردی مرا از اسفل تا مصعد علایی
این درس که شنودم هرگز نخوانده بودم		درسی است نی وسیطی نی نیز منتقایی
دعویت به ز معنی معنیت به ز دعوی		جان روی در تو دارد که قبله دعایی
این جمله بد بدایت کو باقی حکایت		واپرس از او که دادت در گوش اشنوایی
یا رب ظلمت نفسی بردر حجاب حسی		گر مس نمود مسی آخر تو کیمیایی
صدر الرجال حقا فی مصدر البلا		والله ما علونا الا باعتنا
یا سادتی و قومی یوفون بالعهود		ما خاب من تحلی بالصدق و الوفا

ای حیله‌هات شیرین تا کی مرا فریبی		آن را که ملک کردی دیگر چرا فریبی
اما چو جمله عالم ملک تو است کلی		بیرون ز ملکت خود دیگر که را فریبی
داوود را فریبی در دام ملک و دولت		و ایوب را دگرگون اندر بلا فریبی
آن را به دانه بردی وین را به دام بردی		آن دام دانه شد چون تو خوش لقا فریبی
فرعون عالمی را بفریبد و نداند		کان خاین دغا را هم در دغا فریبی
ای کمترین فریبت صد خونبهای صیدان		ای پربها که او را تو بی‌بها فریبی
ای دل خدا کسی را دانی چه سان فریبد		آخر تو جملگان را خود از خدا فریبی

دی عهد و توبه کردی امروز درشکستی		دی بحر تلخ بودی امروز گوهرستی
دی بایزید بودی و اندر مزید بودی		و امروز در خرابی دردی فروش و مستی
دردی بنوش ای جان بسکل ز هوش ای جان		ازرق مپوش ای جان تا که صنم پرستی
امروز بس خرابی هم جام آفتابی		نی کدخدای ماهی نی شوهر مهستی
افزونی از مساکن بیرونی از معادن		آن نیستی ولیکن هستی چنانک هستی
یک گوشه بسته بودی زان گوشه خسته بودی		آن بسته را گشودی رستی تمام رستی
حیوان سوار نبود جز بهر کار نبود		حیوان نه‌ای تو حیی جستی ز کار جستی
تو پیک آسمانی چون ماه کی توانی		تا تو سوار پایی تا تو به دست شستی
خامش مده نشانی گر چه ز هر بیانی		شد مرهم جهانی هر خسته‌ای که خستی

یا من عجب فتادم یا تو عجب فتادی		چندین قدح بخوردی جامی به من ندادی
تو از شراب مستی من هم ز بوی مستم		بو نیز نیست اندک در بزم کیقبادی
بسیار عاشقان را کشتی تو بی‌گناهی		در رنج و غم نکشتی کشتی ز ذوق و شادی
ای تو گشاد عالم ای تو مراد آدم		خانه چرا گرفتی در کوی بی‌مرادی
زیرا چراغ روشن در ظلمت شب آید		درمان به درد آید این است اوستادی
بستی زبان و گوشم تا جز غمت ننوشم		نی نکته عمیدی نی گفته عمادی
تبریز شمس دین را خدمت رسان ز مستان		سجده کن و بگویش اوحشت یا فؤادی

ای کرده رو چو سرکه چه گردد ار بخندی		والله ز سرکه رویی تو هیچ برنبندی
تلخی ستان شکر ده سیلی بنوش و سر ده		خندان بمیر چون گل گر ز آنک ارجمندی
چون مو شده‌ست آن مه در خنده است و قهقه		چت کم شود که گه گه از خوی ماه رندی
بشکفته است شوره تو غوره‌ای و غوره		آخر تو جان نداری تا چند مستمندی
با کان غم نشینی شادی چگونه بینی		از موش و موش خانه کی یافت کس بلندی
بالای چرخ نیلی یابند جبرئیلی		وز خاک پای پاکان یابند بی‌گزندی
زان رنگ روی و سیما اسرار توست پیدا		کاندر کدام کویی چه یار می‌پسندی
چون چشم می‌گشاید در چشم می‌نماید		گر ز آنک ریش گاوی ور شیر هوشمندی
قارون مثال دلوی در قعر چه فروشد		عیسی به بام گردون بنمود خوش کمندی
گر دلو سر برآرد جز آب چه ندارد		پاره شود بپوسد در ظلمت و نژندی
ای لولیان لالا بالا پریده بالا		وارسته زین هیولا فارغ ز چون و چندی

در غیب هست عودی کاین عشق از او است دودی		یک هست نیست رنگی کز او است هر وجودی
هستی ز غیب رسته بر غیب پرده بسته		و آن غیب همچو آتش در پرده‌های دودی
دود ار چه زاد ز آتش هم دود شد حجابش		بگذر ز دود هستی کز دود نیست سودی
از دود گر گذشتی جان عین نور گشتی		جان شمع و تن چو طشتی جان آب و تن چو رودی
گر گرد پست شستی قرص فلک شکستی		در نیست برشکستی بر هست‌ها فزودی
بشکستی از نری او سد سکندری او		ز افرشته و پری او روبندها گشودی
ملکش شدی مهیا از عرش تا ثریا		از زیر هفت دریا در بقا ربودی
رفتی لطیف و خرم زان سو ز خشک و از نم		در عشق گشته محرم با شاهدی به سودی
تبریز شمس دینی گر داردش امینی		با دیده یقینی در غیب وانمودی

ای آنک جان ما را در گلشکر کشیدی		چون جان و دل ببردی خود را تو درکشیدی
ما را چو سایه دیدی از پای درفتاده		جانا چو سرو سرکش از سایه سر کشیدی
چون سیل در کهستان ما سو به سو دوانه		اندر پیت تو خیمه سوی دگر کشیدی
تو آن مهی که هر کو آمد به خرمن تو		مانند آفتابش در کان زر کشیدی
کشتی ز رشک ما را باری چو اشک ما را		از چشم خود میفکن چون در نظر کشیدی
بر عاشقت ز صد سو از خلق زخم آید		از لطف و رحمت خود پیشش سپر کشیدی
یک قوم را به حیلت بستی به بند زرین		یک قوم را به حجت اندر سفر کشیدی
آوه که شد فضولی در خون چند گولی		رحمی بکن بر آن کش در شور و شر کشیدی
از چشم عاشقانت شب خواب شد رمیده		زیرا که بی‌دلان را وقت سحر کشیدی
ای عشق دل نداری تا که دلت بسوزد		خود جمله دل تو داری دل را تو برکشیدی
بس کن که نقل عیسی از بیخودی و مستی		در آخر ستوران در پیش خر کشیدی

زان خاک تو شدم تا بر من گهر بباری		چون موی از آن شدم من تا تو سرم بخاری
زان دست شستم از خود تا دست من تو گیری		زان چون خیال گشتم تا در دلم گذاری
زان روز و شب دریدم در عاشقی گریبان		تا تو ز مشرق دل چون مه سری برآری
زان اشکبار گشتم چون ابر در بهاران		تا نوبهار حسنت بر من کند بهاری
حمال آن امانت کان را فلکت نپذرفت		گشتم به اعتمادی کز لطف توست یاری
شاها به حق آنک بر لوح سینه هر دم		از بهر بت پرستان نوصورتی نگاری
بنمای صورتی را کان لوح درنگنجد		تا بت پرست و بتگر یابند رستگاری

گر از شراب دوشین در سر خمار داری		بگذار جام ما را با این چه کار داری
ور تازه‌ای نه دوشین بنشین بیا بنوش این		تا از خیال پیشین زنهار سر نخاری
تا سنگ را پرستی از دیگران گسستی		دریا تو را نشاید گر سیل یاد آری
در بارگاه خاقان سودای پرنفاقان		زنبیل هر گدایی در پیش شهریاری
فهرست یاد کینی با لطف ساتکینی		اندر بهشت وآنگه در شعله‌های ناری
زین سر اگر ببینی مویی ز خوب چینی		نی پرده زیر ماند نی نعره‌های زاری
نی غوره‌ای بجوشی نی سرکه‌ای فروشی		الا شراب نوشی انگور می‌فشاری
انگور این وجودت افشردن تو سودت		انگار کین نبودت تا چند مهر کاری
وقتی که دررمیدی تو سوی شمس تبریز		آن جا خدای داند کاندر چه لاله زاری

بازآمدی که ما را درهم زنی به شوری		داوود روزگاری با نغمه زبوری
یا مصر پرنباتی یا یوسف حیاتی		یعقوب را نپرسی چونی از این صبوری
بازآمد آن قیامت با فتنه و ملامت		گفتم که آفتابی یا نور نور نوری
ای آسمان برین دم گردان و بی‌قراری		وی خاک هم در این غم خاموش و در حضوری
ای دلبر پریرین وی فتنه تو شیرین		دل نام تو نگوید از غایت غیوری
خورشید چون برآید خود را چرا نماید		با آفتاب رویت از جاهلی و کوری
بازآمد آن سلیمان بر تخت پادشاهی		جان را نثار او کن آخر نه کم ز موری
در پرده چون نشستی رسوا چرا نگشتی		این نیست از ستیری این نیست از ستوری
تره فروش کویش این عقل را نگیرد		تو بر سرش نهادی بنگر چه دور دوری
بازآمده‌ست بازی صیاد هر نیازی		ای بوم اگر نه شومی از وی چرا نفوری
بازآمد آن تجلی از بارگاه اعلا		ای روح نعره می زن موسی و کوه طوری
بازآمدی به خانه‌ای قبله زمانه		والله صلاح دینی پیوسته در ظهوری

گر روشنی تو یارا یا خود سیه ضمیری		در هر دو حال خود را از یار وانگیری
پا واگرفتن تو هر دو ز حال کفر است		صد کفر بیش باشد در عاشقان نفیری
پاکت شود پلیدی چون از صنم بریدی		گردد پلید پاکی چون غرقه در غدیری
دنبال شیر گیری کی بی‌کباب مانی		کی بی‌نوا نشینی چون صاحب امیری
بگذار سر بد را پنهان مکن تو خود را		در زیرکی چو مویی پیدا میان شیری
خوردی تو زهر و گفتی حق را از این چه نقصان		حق بی‌نیاز باشد وز زهر تو بمیری
زیر درخت خرما انداز همچو مریم		گر کاهلی به غایت ور نیز سست پیری
از سایه‌های خرما شیرین شوی چو خرما		وز پختگی خرما تو پختگی پذیری

چون روی آتشین را یک دم تو می‌نپوشی		ای دوست چند جوشم گویی که چند جوشی
ای جان و عقل مسکین کی یابد از تو تسکین		زین سان که تو نهادی قانون می فروشی
سرنای جان‌ها را در می دمی تو دم دم		نی را چه جرم باشد چون تو همی‌خروشی
روپوش برنتابد گر تاب روی این است		پنهان نگردد این رو گر صد هزار پوشی
بر گرد شید گردی ای جان عشق ساده		یا نیک سرخ چشمی یا خود سیاه گوشی
گر ز آنک عقل داری دیوانه چون نگشتی		ور نه از اصل عشقی با عشق چند کوشی
اجزای خویش دیدم اندر حضور خامش		بس نعره‌ها شنیدم در زیر هر خموشی
گفتم به شمس تبریز کاین خامشان کیانند		گفتا چو وقت آید تو نیز هم نپوشی

دل را تمام برکن ای جان ز نیک نامی		تا یک به یک بدانی اسرار را تمامی
ای عاشق الهی ناموس خلق خواهی		ناموس و پادشاهی در عشق هست خامی
عاشق چو قند باید بی‌چون و چند باید		جانی بلند باید کان حضرتی است سامی
هستی تو از سر و بن در چشم خویش ناخن		زنار روم گم کن در عشق زلف شامی
در عشق علم جهل است ناموس علم سهل است		نادان علم اهل است دانای علم عامی
از کوی بی‌نشانش زان سوی جهل و دانش		وز جان جان جانش عشق آمدت سلامی
بر بام عشق بی‌تن دیدم چو ماه روشن		بر در بمانده‌ام من زان شیوه‌های بامی
گر مست و گر میم من نی از دف و نیم من		از شیوه ویم من مست شراب جامی
آن چهره چو آتش در زیر زلف دلکش		گردن ببسته جان خوش در حلقه‌های دامی
گوید غمت ز تیزی وقتی که خون تو ریزی		کای دل تو خود چه چیزی وی جان تو خود کدامی
ای جان شبی که زادی آن شب سری نهادی		دادی تو آنچ دادی وز جان مطیع و رامی
ای روح برپریدی بر ساحلی چریدی		دل دادی و خریدی آن را که تش غلامی
گر رند و گر قلاشی ما را تو خواجه تاشی		ای شمس هر طواشی تبریز را نظامی

اندر شکست جان شد پیدا لطیف جانی		چون این جهان فروشد وا شد دگر جهانی
بازار زرگران بین کز نقد زر چه پر شد		گر چه ز زخم تیشه درهم شکست کانی
تا تو خمش نکردی اندیشه گرد نامد		وا شد دهان دل چون بربسته شد دهانی
چندین هزار خانه کی گشت از زمانه		تا در دل مهندس نقشش نشد نهانی
سری است زان نهانتر صد نقش از آن مصور		در خاطر مهندس و اندر دل فلانی
چون دل صفا پذیرد آن سر جهان بگیرد		وآنگه کسی نمیرد در دور لامکانی
تبریز شمس دین را از لطف لابه‌ای کن		کز باغ بی‌زمانی در ما نگر زمانی

مطرب چو زخمه‌ها را بر تار می‌کشانی		این کاهلان ره را در کار می‌کشانی
ای عشق چون درآیی در عالم جدایی		این بازماندگان را تا یار می‌کشانی
کوری رهزنان را ایمن کنی جهان را		دزدان شهر دل را بر دار می‌کشانی
مکار را ببینی کورش کنی به مکری		چون یار را ببینی در غار می‌کشانی
بر تازیان چابک بندی تو زین زرین		پالانیان بد را در بار می‌کشانی
سوداییان ما را هر لحظه می‌نوازی		بازاریان ما را بس زار می‌کشانی
عشاق خارکش را گلزار می‌نمایی		خودکام گل طرب را در خار می‌کشانی
آن کو در آتش آید راهش دهی به آبی		و آن کو دود به آبی در نار می‌کشانی
موسی خاک رو را ره می‌دهی به عزت		فرعون بوش جو را در عار می‌کشانی
این نعل بازگونه بی‌چون و بی‌چگونه		موسی عصاطلب را در مار می‌کشانی

ای آنک جمله عالم از توست یک نشانی		زخمت بر این نشانه آمد کنون تو دانی
زخمی بزن دگر تو مرهم نخواهم از تو		گر یک جهان نماند چه غم تو صد جهانی
در شرح درنیایی چون شرح سر حقی		در جان چرا نیایی چون جان جان جانی
ماییم چون درختان صنع تو باد گردان		خود کار باد دارد هر چند شد نهانی
زان باد سبز گردیم زان باد زرد گردیم		گر برگ را بریزی از میوه کی ستانی
در نقش باغ پیش است در اصل میوه پیش است		تو اولین گهر را آخر همی‌رسانی
خواهم که از تو گویم وز جز تو دست شویم		پنهان شوی و ما را در صف همی‌کشانی

رقصان شو ای قراضه کز اصل اصل کانی		جویای هر چه هستی می‌دانک عین آنی
خورشید رو نماید وز ذره رقص خواهد		آن به که رقص آری دامن همی‌کشانی
روزی کنار گیری ای ذره آفتابی		سر بر برش نهاده این نکته را بدانی
پیش آردت شرابی کای ذره درکش این را		خوردی و محو گشتی در آفتاب جانی
شد ذره آفتابی از خوردن شرابی		در دولت تجلی از طعن لن ترانی
ما میوه‌های خامیم در تاب آفتابت		رقصی کنیم رقصی زیرا تو می‌پزانی
احسنت ای پزیدن شاباش ای مزیدن		از آفتاب جانی کو را نبود ثانی
مخدوم شمس دینم شاهنشهی ز تبریز		تسلیم توست جان‌ها ای جان و دل تو دانی

در رنگ یار بنگر تا رنگ زندگانی		بر روی تو نشیند ای ننگ زندگانی
هر ذره‌ای دوان است تا زندگی بیابد		تو ذره‌ای نداری آهنگ زندگانی
گر ز آنک زندگانی بودی مثال سنگی		خوش چشمه‌ها دویدی از سنگ زندگانی
در آینه بدیدم نقش خیال فانی		گفتم چیی تو گفتا من زنگ زندگانی
اندر حیات باقی یابی تو زندگان را		وین باقیان کیانند دلتنگ زندگانی
آن‌ها که اهل صلحند بردند زندگی را		وین ناکسان بمانند در جنگ زندگانی

با تو عتاب دارم جانا چرا چنینی		رنجور و ناتوانم نایی مرا ببینی
دیدی که سخت زردم پنداشتی که مردم		آخر چگونه میرد آنک تواش قرینی
یا سیدی و روحی حمت فلم تعدنی		یا صحتی شفایی لم تستمع حنینی
بس احتراز کردم صبر دراز کردم		امروز ناز کردم با اصل نازنینی
امشب چو مه برآید داوود جان بیاید		ای رنج موم گردی گر برج آهنینی
شب بنده را بپرسد وز بی‌گهی نترسد		شب نیز مست گردد بی‌نقل و ساتکینی
ای ناله چند ناله افزونتری ز ژاله		بر بنده کمینه تو نیز در کمینی

می‌زن سه تا که یکتا گشتم مکن دوتایی		یا پرده رهاوی یا پرده رهایی
بی زیر و بی‌بم تو ماییم در غم تو		در نای این نوا زن کافغان ز بی‌نوایی
قولی که در عراق است درمان این فراق است		بی قول دلبری تو آخر بگو کجایی
ای آشنای شاهان در پرده سپاهان		بنواز جان ما را از راه آشنایی
در جمع سست رایان رو زنگله سرایان		کاری ببر به پایان تا چند سست رایی
از هر دو زیرافکند بندی بر این دلم بند		آن هر دو خود یک است و ما را دو می‌نمایی
گر یار راست کاری ور قول راست داری		در راست قول برگو تا در حجاز آیی
در پرده حسینی عشاق را درآور		وز بوسلیک و مایه بنمای دلگشایی
از تو دوگاه خواهند تو چارگاه برگو		تو شمع این سرایی ای خوش که می‌سرایی

دی دامنش گرفتم کای گوهر عطایی		شب خوش مگو مرنجان کامشب از آن مایی
افروخت روی دلکش شد سرخ همچو اخگر		گفتا بس است درکش تا چند از این گدایی
گفتم رسول حق گفت حاجت ز روی نیکو		درخواه اگر بخواهی تا تو مظفر آیی
گفتا که روی نیکو خودکامه است و بدخو		زیرا که ناز و جورش دارد بسی روایی
گفتم اگر چنان است جورش حیات جان است		زیرا طلسم کان است هر گه بیازمایی
گفت این حدیث خام است روی نکو کدام است		این رنگ و نقش دام است مکر است و بی‌وفایی
چون جان جان ندارد می‌دانک آن ندارد		بس کس که جان سپارد در صورت فنایی
گفتم که خوش عذارا تو هست کن فنا را		زر ساز مس ما را تو جان کیمیایی
تسلیم مس بباید تا کیمیا بیابد		تو گندمی ولیکن بیرون آسیایی
گفتا تو ناسپاسی تو مس ناشناسی		در شک و در قیاسی زین‌ها که می‌نمایی
گریان شدم به زاری گفتم که حکم داری		فریاد رس به یاری ای اصل روشنایی
چون دید اشک بنده آغاز کرد خنده		شد شرق و غرب زنده زان لطف آشنایی
ای همرهان و یاران گریید همچو باران		تا در چمن نگاران آرند خوش لقایی

ای برده اختیارم تو اختیار مایی		من شاخ زعفرانم تو لاله زار مایی
گفتم غمت مرا کشت گفتا چه زهره دارد		غم این قدر نداند کآخر تو یار مایی
من باغ و بوستانم سوزیده خزانم		باغ مرا بخندان کآخر بهار مایی
گفتا تو چنگ مایی و اندر ترنگ مایی		پس چیست زاری تو چون در کنار مایی
گفتم ز هر خیالی درد سر است ما را		گفتا ببر سرش را تو ذوالفقار مایی
سر را گرفته بودم یعنی که در خمارم		گفت ار چه در خماری نی در خمار مایی
گفتم چو چرخ گردان والله که بی‌قرارم		گفت ار چه بی‌قراری نی بی‌قرار مایی
شکرلبش بگفتم لب را گزید یعنی		آن راز را نهان کن چون رازدار مایی
ای بلبل سحرگه ما را بپرس گه گه		آخر تو هم غریبی هم از دیار مایی
تو مرغ آسمانی نی مرغ خاکدانی		تو صید آن جهانی وز مرغزار مایی
از خویش نیست گشته وز دوست هست گشته		تو نور کردگاری یا کردگار مایی
از آب و گل بزادی در آتشی فتادی		سود و زیان یکی دان چون در قمار مایی
این جا دوی نگنجد این ما و تو چه باشد		این هر دو را یکی دان چون در شمار مایی
خاموش کن که دارد هر نکته تو جانی		مسپار جان به هر کس چون جان سپار مایی

هر چند بی‌گه آیی بی‌گاه خیز مایی		ای خواجه خانه بازآ بی‌گاه شد کجایی
برگ قفس نداری جز ما هوس نداری		یکتا چو کس نداری برخیز از دوتایی
جان را به عشق واده دل بر وفای ما نه		در ما روی تو را به کز خویشتن برآیی
بگذر ز خشک و از تر بازآ به خانه زوتر		از جمله باوفاتر آخر چه بی‌وفایی
لطفت به کس نماند قدر تو کس نداند		عشقت به ما کشاند زیرا به ما تو شایی
گر چشم رفت خوابش از عاشقی و تابش		بر ما بود جوابش ای جان مرتضایی
گر شاه شمس تبریز پنهان شود به استیز		در عشق او تو جان بیز تا جان شوی بقایی

آمد ز نای دولت بار دگر نوایی		ای جان بزن تو دستی وی دل بکوب پایی
تابان شده‌ست کانی خندان شده جهانی		آراسته‌ست خوانی در می‌رسد صلایی
بر بوی نوبهاری بر روی سبزه زاری		در عشق خوش عذاری ما مست و های هایی
او بحر و ما سحابی او گنج و ما خرابی		در نور آفتابی ما همچو ذره‌هایی
شوریده‌ام معافم بگذار تا بلافم		مه را فروشکافم با نور مصطفایی

ای چنگیان غیبی از راه خوش نوایی		تشنه دلان خود را کردید بس سقایی
جان تشنه ابد شد وین تشنگی ز حد شد		یا ضربت جدایی یا شربت عطایی
ای زهره مزین زین هر دو یک نوا زن		یا پرده رهاوی یا پرده رهایی
گر چنگ کژ نوازی در چنگ غم گدازی		خوش زن نوا اگر نی مردی ز بی‌نوایی
بی زخمه هیچ چنگی آب و نوا ندارد		می‌کش تو زخمه زخمه گر چنگ بوالوفایی
گر بگسلند تارت گیرند بر کنارت		پیوند نو دهندت چندین دژم چرایی
تو خود عزیز یاری پیوسته در کناری		در بزم شهریاری بیرون ز جان و جایی
خامش که سخت مستم بربند هر دو دستم		ور نه قدح شکستم گر لحظه‌ای بپایی
من پیر منبلانم بر خویش زخم رانم		من مصلحت ندانم با ما تو برنیایی
هم پاره پاره باشم هم خصم چاره باشم		هم سنگ خاره باشم در صبر و بی‌نوایی
از بس که تند و عاقم در دوزخ فراقم		دوزخ ز احتراقم گیرد گریزپایی
چون دید شور ما را عطار آشکارا		بشکست طبل‌ها را در بزم کبریایی
تبریز چون برفتم با شمس دین بگفتم		بی حرف صد مقالت در وحدت خدایی

بوی کباب داری تو نیز دل کبابی		در تو هر آنچ گم شد در ماش بازیابی
زین سر چو زنده باشی تو سرفکنده باشی		خود را چو بنده باشی ما را دگر نیابی
ای خواجه ترک ره کن ما را حدیث شه کن		بگشا دهان و اه کن گر مست آن شرابی
دوشم نگار دلبر می‌داد جام از زر		گفتا بکش تو دیگر گر مست نیم خوابی
گفتم که برنخیزم گفتا که برستیزم		هم بر سرت بریزم گر مستی و خرابی
چون ریخت بر من آن را دیدم فنا جهان را		عالم چو بحر جوشان من گشته مرغ آبی
ای خواجه خشم بنشان سر را دگر مپیچان		ما را چه جرم باشد گر ز آنک درنیابی
سر اله گفتم در قعر چاه گفتم		مه را سیاه گفتم چون محرم نقابی
ای خواجه صدر عالی تا تو در این حوالی		گه بسته سؤالی گه خسته جوابی
ای شمس حق تبریز بستم دهان ازیرا		هر دیده برنتابد نورت چو آفتابی

با صد هزار دستان آمد خیال یاری		در پای او بمیرا هر جا بود نگاری
خوبان بسی بدیدی حوران صفت شنیدی		این جا بیا که بینی حسن و جمال یاری
تا یافت جانم او را من گم شدم ز هستی		تا پای او گرفتم دستم نشد به کاری
ای مطرب الله الله از بهر عشق آن شه		آن چنگ را در این ره خوش برنواز تاری
زان چهره‌های شیرین در دل عجیب شوری		این روی همچو زر را از مهر او عیاری
گویند زاریت چیست زین ناله در دو عالم		گفتم همین بسستم در هر دو عالم آری
رفتم نظاره کردن سوی شکار آن شه		می‌تاخت شاد و خندان آن ماه در غباری
تیری ز غمزه خود انداخت بر من آمد		تیری بدان شگرفی در لاغری شکاری
از گلستان عشقش خاری در این جگر شد		صد گلستان غلام خارش چگونه خاری
در پیش ذوق عشقش در نور آفتابش		تن چیست چون غباری جان چیست چون بخاری
در باغ عشق رویش خصمت خدای بادا		گر تو ز گل بگویی یا قامت چناری
از چشم ساحر تو گشتیم شاعر تو		عذر عظیم دارم در عشق خوش عذاری
یا رب ببینم آن را کان شاه می‌خرامد		داده به کون نوری زان چهره‌ای چو ناری
بینم که جان تلخم شیرین شده ز شهدش		بینم که اندرافتد شوری نو از شراری
از عشق شمس دین شد تبریز بهر این دم		مر گوش را سماعی مر چشم را نظاری

اندر قمارخانه چون آمدی به بازی		کارت شود حقیقت هر چند تو مجازی
با جمله سازواری ای جان به نیک خویی		این جا که اصل کار است جانا چرا نسازی
گویی که من شب و روز مرد نمازکارم		چون نیست ای برادر گفتار تو نمازی
با ناکسان تو صحبت زنهار تا نداری		شو همنشین شاهان گر مرد سرفرازی
آخر چرا تو خود را کردی چو پای تابه		چون بر لباس آدم تو بهترین طرازی
بر خر چرا نشینی ای همنشین شاهان		چون هست در رکابت چندین هزار تازی
شیشه دلی که داری بربا ز سنگ جانان		باری به بزم شاه آ بنگر تو دلنوازی
در جانت دردمد شه از شادیی که جانت		هم وارهد ز مطرب وز پرده حجازی
سرمست و پای کوبان با جمع ماه رویان		در نور روی آن شه شاهانه می‌گرازی
شاهت همی‌نوازد کای پیشوای خاصان		پیوسته پیش ما باش چون تو امین رازی
گاه از جمال پستی گاه از شراب مستی		گه با قدم قرینی گه با کرشم و نازی
مقصود شمس دین است هم صدر و هم خداوند		وصلم به خدمت او است چون مرغزی و رازی
هر کس که در دل او باشد هوای تبریز		گردد اگر چه هندو است او گلرخ طرازی

ای آن که مر مرا تو به از جان و دیده‌ای		در جان من هر آنچ ندیدم تو دیده‌ای
بگزیده‌ام ز هجر تو تابوت آتشین		آری به حق آنک مرا تو گزیده‌ای
گر از بریده خون چکد اینک ز چشم من		خون می‌چکد که بی‌سبب از من بریده‌ای
از چشم من بپرس چرا چشمه گشته‌ای		وز قد من بپرس که از کی خمیده‌ای
از جان من بپرس که با کفش آهنین		اندر ره فراق کجاها رسیده‌ای
این هم بپرس از او که تو در حسن و در جمال		مانند او ز هیچ زبانی شنیده‌ای
این هم بگو که گر رخ او آفتاب نیست		چون ابر پاره پاره ز هم چون دریده‌ای
پیداست در دم تو که از ناف مشک خاست		کاندر کدام سبزه و صحرا چریده‌ای
آنی که دیده‌ای تو دلا آسمانیی		زیرا ز دلبران زمینی رمیده‌ای
دانم که دیده‌ای تو بدین چشم یوسفی		تا تو ترنج و دست ز مستی بریده‌ای
تبریز و شمس دین و دگرها بهانه‌هاست		کز وی دو کون را تو خطی درکشیده‌ای

ای از جمال حسن تو عالم نشانه‌ای		مقصود حسن توست و دگرها بهانه‌ای
نقاش را اگر ز جمال تو قبله نیست		مقصود او چه بود ز نقشی و خانه‌ای
ای صد هزار شمع نشسته بدین امید		گرد تنور عشق تو بهر زبانه‌ای
ای حلقه‌های زلف خوشت طوق حلق ما		سازید مرغ روح در آن حلقه لانه‌ای
گویی میان مجلس آن شاه کی رسم		نی آن کرانه دارد و نی این میانه‌ای
این داد کیست مفخر تبریز شمس دین		زان دولتی که داد درختی ز دانه‌ای

آن دم که دل کند سوی دلبر اشارتی		زان سر رسد به بی‌سر و باسر اشارتی
زان رنگ اشارتی که به روز الست بود		کآمد به جان مؤمن و کافر اشارتی
زیرا که قهر و لطف کز آن بحر دررسید		بر سنگ اشارتی است و به گوهر اشارتی
بر سنگ اشارتی است که بر حال خویش باش		بر گوهر است هر دم دیگر اشارتی
بر سنگ کرده نقشی و آن نقش بند او است		هر لحظه سوی نقش ز آزر اشارتی
چون در گهر رسید اشارت گداخت او		احسنت آفرین چه منور اشارتی
بعد از گداز کرد گهر صد هزار جوش		چون می‌رسید از تف آذر اشارتی
جوشید و بحر گشت و جهان در جهان گرفت		چون آمدش ز ایزد اکبر اشارتی
ما را اشارتی است ز تبریز و شمس دین		چون تشنه را ز چشمه کوثر اشارتی

هر روز بامداد به آیین دلبری		ای جان جان جان به من آیی و دل بری
ای کوی من گرفته ز بوی تو گلشنی		وی روی من گرفته ز روی تو زرگری
هر روز باغ دل را رنگی دگر دهی		اکنون نماند دل را شکل صنوبری
هر شب مقام دیگر و هر روز شهر نو		چون لولیان گرفته دل من مسافری
این شهسوار عشق قطاریق می‌رود		حیران شدم ز جستن این اسب لاغری
از برق و آب و باد گذشته‌ست سم او		آن جا که سم او است نه خشکی است و نه تری
راهی که فکر نیز نیارد در او شدن		شیران شرزه را رود از دل دلاوری
چه شیر کآسمان و زمین زین ره مهیب		از سر به وقت عرض نهادند لمتری
از هیبت قدر بنهادند رو به جبر		وز بیم رهزنان نگزیدند رهبری
آری جنون ساعه شرط شجاعت است		با مایه خرد نکند هیچ کس نری
تا باخودی کجا به صف بیخودان رسی		تا بر دری چگونه صف هجر بردری
ای دل خیال او را پیش آر و قبله ساز		قانع مشو از او به مراعات سرسری
قانع چرا شدی به یکی صورتت که داد		پنداشتی مگر که همین یک مصوری
خاموش باش طبل مزن وقت حمله شد		در صف جنگ آی اگر مرد لشکری

شد جادوی حرام و حق از جادوی بری		بر تو حرام نیست که محبوب ساحری
می‌بند و می‌گشا که همین است جادوی		می‌بخش و می‌ربا که همین است داوری
دریا بدیده‌ایم که در وی گهر بود		دریا درون گوهر کی کرد باوری
سحر حلال آمد بگشاد پر و بال		افسانه گشت بابل و دستان سامری
همیان زر نهاده و معیوب می‌خرد		ای عاشقان کی دید که شد ماه مشتری
امروز می‌گزید ز بازار اسپ او		اسپان پشت ریش و یدک‌های لاغری
گفتم که اسب مرده چنین راه کی برد		گفتا که راه ما نتوان شد به لمتری
کشتی شکسته باید در آبگیر خضر		کشتی چو نشکنی تو نه کشتی که لنگری
دنیا چو قنطره‌ست گذر کن چو پا شکست		با پای ناشکسته از این پول نگذری
زیرا رجوع ضد قدوم است و عکس او است		فرمان ارجعی را منیوش سرسری

هر روز بامداد درآید یکی پری		بیرون کشد مرا که ز من جان کجا بری
گر عاشقی نیابی مانند من بتی		ور تاجری کجاست چو من گرم مشتری
ور عارفی حقیقت معروف جان منم		ور کاهلی چنان شوی از من که برپری
ور حس فاسدی دهمت نور مصطفی		ور مس کاسدی کنمت زر جعفری
محتاج روی مایی گر پشت عالمی		محتاج آفتابی گر صبح انوری
از بر و بحر بگذر و بر کوه قاف رو		بر خشک و بر تری منشین زین دو برتری
ای دل اگر دلی دل از آن یار درمدزد		وی سر اگر سری مکن این سجده سرسری
چون اسب می‌گریزی و من بر توام سوار		مگریز از او که بر تو بود کان بود خری
صد حیله گر تراشی و صد شهر اگر روی		قربان عید خنجر الله اکبری
خاموش اگر چه بحر دهد در بی‌دریغ		لیکن مباح نیست که من رام یشتری

ای دل ز بامداد تو بر حال دیگری		وز شور خویش در من شوریده ننگری
بر چهره نزار تو صفرای دلبری است		تا خود چه دیده‌ای که ز صفراش اصفری
ای دل چه آتشی که به هر باد برجهی		نی نی دلا کز آتش و از باد برتری
ای دل تو هر چه هستی دانم که این زمان		خورشیدوار پرده افلاک می‌دری
جانم فدات یا رب ای دل چه گوهری		نی چرخ قیمت تو شناسد نه مشتری
سی سال در پی تو چو مجنون دویده‌ام		اندر جزیره‌ای که نه خشکی است و نی تری
غافل بدم از آن که تو مجموع هستیی		مشغول بود فکر به ایمان و کافری
ایمان و کفر و شبهه و تعطیل عکس توست		هم جنتی و دوزخ و هم حوض کوثری
ای دل تو کل کونی بیرون ز هر دو کون		ای جمله چیزها تو و از چیزها بری
ای رو و پشت عالم در روی من نگر		تا از رخ مزعفر من زعفران بری
طاقت نماند و این سخنم ماند در دهان		با صد هزار غم که نهانند چون پری

هر روز بامداد طلبکار ما تویی		ما خوابناک و دولت بیدار ما تویی
هر روز زان برآری ما را ز کسب و کار		زیرا دکان و مکسبه و کار ما تویی
دکان چرا رویم که کان و دکان تویی		بازار چون رویم که بازار ما تویی
زان دلخوشیم و شاد که جان بخش ما تویی		زان سرخوشیم و مست که دستار ما تویی
ما خمره کی نهیم پر از سیم چون بخیل		ما خمره بشکنیم چو خمار ما تویی
طوطی غذا شدیم که تو کان شکری		بلبل نوا شدیم که گلزار ما تویی
زان همچو گلشنیم که داری تو صد بهار		زان سینه روشنیم که دلدار ما تویی
در بحر تو ز کشتی بی‌دست و پاتریم		آواز و رقص و جنبش و رفتار ما تویی
هر چاره گر که هست نه سرمایه دار توست		از جمله چاره باشد ناچار ما تویی
دل را هر آنچ بود از آن‌ها دلش گرفت		تا گفته‌ای به دل که گرفتار ما تویی
گه گه گمان بریم که این جمله فعل ماست		این هم ز توست مایه پندار ما تویی
چیزی نمی‌کشیم که ما را تو می‌کشی		چیزی نمی‌خریم خریدار ما تویی
از گفت توبه کردم ای شه گواه باش		بی گفت و ناله عالم اسرار ما تویی
ای شمس حق مفخر تبریز شمس دین		خود آفتاب گنبد دوار ما تویی

آن لحظه کآفتاب و چراغ جهان شوی		اندر جهان مرده درآیی و جان شوی
اندر دو چشم کور درآیی نظر دهی		و اندر دهان گنگ درآیی زبان شوی
در دیو زشت درروی و یوسفش کنی		و اندر نهاد گرگ درآیی شبان شوی
هر روز سر برآری از چارطاق نو		چون رو بدان کنند از آن جا نهان شوی
گاهی چو بوی گل مدد مغزها شوی		گاهی انیس دیده شوی گلستان شوی
فرزین کژروی و رخ راست رو شها		در لعب کس نداند تا خود چه سان شوی
رو رو ورق بگردان ای عشق بی‌نشان		بر یک ورق قرار نمایی نشان شوی
در عدل دوست محو شو ای دل به وقت غم		هم محو لطف او شو چون شادمان شوی
آبی که محو کل شد او نیز کل شود		هم تو صفات پاک شوی گر چنان شوی
آن بانگ چنگ را چو هوا هر طرف بری		و آن سوز قهر را تو گوا چون دخان شوی
ای عشق این همه بشوی و تو پاک از این		بی صورتی چو خشم اگر چه سنان شوی
این دم خموش کرده‌ای و من خمش کنم		آنگه بیان کنم که تو نطق و بیان شوی

ای سیرگشته از ما ما سخت مشتهی		وی پاکشیده از ره کو شرط همرهی
مغز جهان تویی تو و باقی همه حشیش		کی یابد آدمی ز حشیشات فربهی
هر شهر کو خراب شد و زیر او زبر		زان شد که دور ماند ز سایه شهنشهی
چون رفت آفتاب چه ماند شب سیاه		از سر چو رفت عقل چه ماند جز ابلهی
ای عقل فتنه‌ای همه از رفتن تو بود		وآنگه گناه بر تن بی‌عقل می‌نهی
آن جا که پشت آری گمراهی است و جنگ		و آن جا که رو نمایی مستی و والهی
هجده هزار عالم دو قسم بیش نیست		نیمش جماد مرده و نیمیش آگهی
دریای آگهی که خردها همه از او است		آن است منتهای خردهای منتهی
ای جان آشنا که در آن بحر می‌روی		وی آنک همچو تیر از این چرخ می‌جهی
از خرگه تن تو جهانی منور است		تا تو چگونه باشی ای روح خرگهی
ای روح از شراب تو مست ابد شده		وی خاک در کف تو شد زر ده دهی
وصف تو بی‌مثال نیاید به فهم عام		وافزاید از مثال خیال مشبهی
از شوق عاشقی اگرت صورتی نهد		آلایشی نیابد بحر منزهی
گر نسبتی کنند به نعل آن هلال را		زان ژاژ شاعران نفتد ماه از مهی
دریا به پیش موسی کی ماند سد راه		و اندر پناه عیسی کی ماند اکمهی
او خواجه همه‌ست گرش نیست یک غلام		آن سرو او سهی است گرش نشمری سهی
تو موسیی ولیک شبانی دری هنوز		تو یوسفی ولیک هنوز اندر این چهی
زان مزد کار می‌نرسد مر تو را که هیچ		پیوسته نیستی تو در این کار گه گهی
خامش که بی‌طعام حق و بی‌شراب غیب		این حرف و نقش هست دو سه کاسه تهی

ای ساقیی که آن می احمر گرفته‌ای		وی مطربی که آن غزل تر گرفته‌ای
ای دلبری که ساقی و مطرب فنا شدند		تا تو نقاب از رخ عبهر گرفته‌ای
ای میر مجلسی که تو را عشق نام گشت		این چه قیامت است که از سر گرفته‌ای
ای خم خسروان که تو داروی هر غمی		رنجور نیستی تو چرا سر گرفته‌ای
جانی است بس لطیف و جهانی است بس ظریف		وین هر دو پرده را ز میان برگرفته‌ای
از جان و از جهان دل عاشق ربوده‌ای		الحق شکار نازک و لاغر گرفته‌ای
ای آنک تو شکار چنین دام گشته‌ای		ملک هزار خسرو و سنجر گرفته‌ای
در عین کفر جوهر ایمان ربوده‌ای		در دوزخی و جنت و کوثر گرفته‌ای
ای عارفی که از سر معروف واقفی		وی ساده‌ای که رنگ قلندر گرفته‌ای
در بحر قلزمی و تو را بحر تا به کعب		در آتشی و خوی سمندر گرفته‌ای
ای گل که جامه‌ها بدریدی ز عاشقی		تا خانه‌ای میانه شکر گرفته‌ای
ای باد از تکبر پرهیز کن ز مشک		چون بوی آن دو زلف معنبر گرفته‌ای
ای غمزه‌هات مست چو ساقی تویی بده		یک دم خمش مباد چو ساغر گرفته‌ای
بهر نثار مفخر تبریز شمس دین		ای روی زرد سکه زرگر گرفته‌ای

ای ساقیی که آن می احمر گرفته‌ای		وی مطربی که آن غزل تر گرفته‌ای
ای زهره‌ای که آتش در آسمان زدی		مریخ را بگو که چه خنجر گرفته‌ای
از جان و از جهان دل عاشق ربوده‌ای		الحق شکار نازک و لاغر گرفته‌ای
ای هجر تو ز روز قیامت درازتر		این چه قیامتی است که از سر گرفته‌ای
ای آسمان چو دور ندیمانش دیده‌ای		در دور خویش شکل مدور گرفته‌ای
پیلان شیردل چو کفت را مسخرند		این چند پشه را چه مسخر گرفته‌ای
هان ای فقیر روز فقیری گله مکن		زیرا که صد چو ملکت سنجر گرفته‌ای
ای روی خویش دیده تو در روی خوب یار		آیینه‌ای عظیم منور گرفته‌ای
ای دل طپان چرایی چون برگ هر دمی		چون دامن بهار معنبر گرفته‌ای
ای چشم گریه چیست به هر ساعتی تو را		چون کحل از مسیح پیمبر گرفته‌ای
هجده هزار عالم اگر ملک تو شود		بی روی دوست چیز محقر گرفته‌ای
داری تکی که بگذری از خنگ آسمان		کاهل چرا شدی صفت خر گرفته‌ای
خامش کن و زبان دگر گو و رسم نو		این رسم کهنه را چه مکرر گرفته‌ای

ای مرغ گیر دام نهانی نهاده‌ای		بر روی دام شعر دخانی نهاده‌ای
چندین هزار مرغ بدین فن بکشته‌ای		پرهای کشته بهر نشانی نهاده‌ای
مرغان پاسبان تو هیهای می‌زنند		درهای هویشان چه معانی نهاده‌ای
مرغان تشنه را به خرابات قرب خویش		خم‌ها و باده‌های معانی نهاده‌ای
آن خنب را که ساقی و مستیش بود نبرد		از بهر شب روی که تو دانی نهاده‌ای
در صبر و توبه عصمت اسپر سرشته‌ای		و اندر جفا و خشم سنانی نهاده‌ای
بی زحمت سنان و سپر بهر مخلصان		ملکی درون سبع مثانی نهاده‌ای
زیر سواد چشم روان کرده موج نور		و اندر جهان پیر جوانی نهاده‌ای
در سینه کز مخیله تصویر می‌رود		بی کلک و بی‌بنان تو بنانی نهاده‌ای
چندین حجاب لحم و عصب بر فراز دل		دل را نفوذ و سیر عیانی نهاده‌ای
غمزه عجبتر است که چون تیر می‌پرد		یا ابروی که بهر کمانی نهاده‌ای
اخلاق مختلف چو شرابات تلخ و نوش		در جسم‌های همچو اوانی نهاده‌ای
وین شربت نهان مترشح شد از زبان		سرجوش نطق را به لسانی نهاده‌ای
هر عین و هر عرض چو دهان بسته غنچه‌ای است		کان را حجاب مهد غوانی نهاده‌ای
روزی که بشکفانی و آن پرده برکشی		ای جان جان جان که تو جانی نهاده‌ای
دل‌های بی‌قرار ببیند که در فراق		از بهر چه نیاز و کشانی نهاده‌ای
خاموش تا بگوید آن جان گفته‌ها		این چه دراز شعبده خوانی نهاده‌ای

مه طلعتی و شهره قبایی بدیده‌ای		خوبی و آتشی و بلایی بدیده‌ای
چشمی که مستتر کند از صد هزار می		چشمی لطیفتر ز صبایی بدیده‌ای
دولت شفاست مر همه را وز هوای او		دولت پیش دوان که شفایی بدیده‌ای
سایه هماست فتنه شاهان و این هما		جویای شاه تا که همایی بدیده‌ای
ای چرخ راست گو که در این گردش آن چنان		خورشیدرو و ماه لقایی بدیده‌ای
ای دل فنا شدی تو در این عشق یا مگر		در عین این فنا تو بقایی بدیده‌ای
هر گریه خنده جوید و امروز خنده‌ها		با چشم لابه گر که بکایی بدیده‌ای
جان را وباست هجر تو سوزان آن لطف		مهلکتر از فراق وبایی بدیده‌ای
تو خاک آن جفا شده‌ای وین گزاف نیست		در زیر این جفا تو وفایی بدیده‌ای
شاهی شنیده‌ای چو خداوند شمس دین		تبریز مثل شاه تو جایی بدیده‌ای

ای عشق کز قدیم تو با ما یگانه‌ای		یک یک بگو تو راز چو از عین خانه‌ای
از بیم آتش تو زبان را ببسته‌ایم		تا خود چه آتشی تو و یا چه زبانه‌ای
هر دم خرابیی است ز تو شهر عقل را		باد چراغ عقلی و باده مغانه‌ای
یا دوست دوستی تو و یا نیک دشمنی		یا در میان هر دو تو شکل میانه‌ای
گویند عاقلان دم عاشق فسانه‌ای است		شب روز کن چرایی اگر تو فسانه‌ای
ای آنک خوبی تو نشانید فتنه‌ها		عشق تو است فتنه و تو خود نشانه‌ای
ای شاه شاه و مفخر تبریز شمس دین		نور زمینیان و جمال زمانه‌ای

ای جان و ای دو دیده بینا چگونه‌ای		وی رشک ماه و گنبد مینا چگونه‌ای
ای ما و صد چو ما ز پی تو خراب و مست		ما بی‌تو خسته‌ایم تو بی‌ما چگونه‌ای
آن جا که با تو نیست چو سوراخ کژدم است		و آن جا که جز تو نیست تو آن جا چگونه‌ای
ای جان تو در گزینش جان‌ها چه می‌کنی		وی گوهری فزوده ز دریا چگونه‌ای
ای مرغ عرش آمده در دام آب و گل		در خون و خلط و بلغم و صفرا چگونه‌ای
زان گلشن لطیف به گلخن فتاده‌ای		با اهل گولخن به مواسا چگونه‌ای
ای کوه قاف صبر و سکینه چه صابری		وی عزلتی گرفته چو عنقا چگونه‌ای
عالم به توست قایم تو در چه عالمی		تن‌ها به توست زنده تو تنها چگونه‌ای
ای آفتاب از تو خجل در چه مشرقی		وی زهر ناب با تو چو حلوا چگونه‌ای
زیر و زبر شدیمت بی‌زیر و بی‌زبر		ای درفکنده فتنه و غوغا چگونه‌ای
گر غایبی ز دل تو در این دل چه می‌کنی		ور در دلی ز دوده سودا چگونه‌ای
ای شاه شمس مفخر تبریز بی‌نظیر		در قاب قوس قرب و در ادنی چگونه‌ای

هر چند شیر بیشه و خورشیدطلعتی		بر گرد حوض گردی و در حوض درفتی
اسپت بیاورند که چالاک فارسی		شربت بیاورند که مخمور شربتی
بی خواب و بی‌قراری شب‌های تا به روز		خواب تو بخت بست که بسته سعادتی
از پای درفتادی و از دست رفته‌ای		بی دست و پای باش چه دربند آلتی
بی دست و پا چو گوی به میدان حق بپوی		میدان از آن توست به چوگان تو بابتی
ای رو به قبله من و الحمدخوان من		می‌خوانمت به خویش که تو پنج آیتی
ای عقل جان بباز چرا جان به شیشه‌ای		وی جان بیار باده چرا بی‌مروتی
رو کان مشک باش که بس پاک نافه‌ای		رو جمله سود باش که فرخ تجارتی
بر مغز من برآی که چون می مفرحی		در چشم من درآی که نور بصارتی
در مغزها نگنجی بس بی‌کرانه‌ای		در جسم‌ها نگنجی ز ایشان زیادتی
ای دف زخم خواره چه مظلوم و صابری		وی نای رازگوی چه صاحب کرامتی
خامش مساز بیت که مهمان بیت تو		در بیت‌ها نگنجد چه در عمارتی
چون غنچه لب ببند و چو گل بی‌دو لب بخند		تا هیچ کس نداند کاندر چه نعمتی
ای شاه شاد مفخر تبریز شمس دین		تبلیغ راز کن که تو اهل سفارتی

رویش ندیده پس مکنیدم ملامتی		نادیده حکم کردن باشد غرامتی
پروانه چون نسوزد چون شمع او بود		چون خم نیاورم ز چنان سروقامتی
آن مه اگر برآید در روز رستخیز		برخیزد از میان قیامت قیامتی
زان رو که زهره نیست فلک را که دم زند		در خود همی‌بسوزد دارد علامتی
گر حسن حسن او است کجا عافیت کجا		با غمزه‌های آتش او کو سلامتی
هر دم دلم به عشق وی اندر حریصتر		هر دم ز عشق او دل من با سمتی
یا هجر لم تقل لی بالله ربنا		هذا الصدود منک علینا الی متی
می‌ترسم از فراق دراز تو سنگ دل		تا نشکند سبوی امیدم ز آفتی
ای آنک جبرئیل ز تو راه گم کند		با صبر تو ندارد این چرخ طاقتی
دل را ببرد عشق که تا سود دل کند		حاشا که او کند طمعی یا تجارتی
عشق آن توانگری است که از بس توانگری		داردهمی ز ریش فراغت فراغتی
از من مپرس این و ز عقل کمال پرس		کو راست در عیار گهرها مهارتی
او نیز خود چه گوید لیکن به قدر خویش		کو در قدم بود حدثی نوطهارتی
عقل از امید وصل چو مجنون روان شود		در عشق می‌رود به امید زیارتی
ور ز آنک درنیابد در ره کمال عشق		از پرتو شرارش یابد حرارتی
بادا ز نور عشق من و عقل کل را		زان شکر شگرف شفای مرارتی
تا طعم آن حلاوت بر عاشقان زند		وز عاشقان برآید مستانه حالتی
تبریز شمس دین که بصیرت از او بود		چون بر دلم رسید سپاهش به غارتی

جان خاک آن مهی که خداش است مشتری		آن کس ملک ندید و نه انسان و نی پری
چون از خودی برون شد او آدمی نماند		او راست چشم روشن و گوش پیمبری
تا آدمی است آدمی و تا ملک ملک		بسته‌ست چشم هر دو از آن جان و دلبری
عالم به حکم او است مر او را چه فخر از این		چون آن او است خالق عالم به یک سوی
بحری که کمترین شبه را گوهری کند		حاشا از او که لاف برآرد ز گوهری
آن ذره است لایق رقص چنان شعاع		کو گشت از هزار چو خورشید و مه بری
آن ذره‌ای که گر قدمش بوسد آفتاب		خود ننگرد به تابش او جز که سرسری
بنما مها به کوری خورشید تابشی		تا زین سپس زنخ نزند از منوری
درتاب شاه و مفخر تبریز شمس دین		تا هر دو کون پر شود از نور داوری

ای عشق پرده در که تو در زیر چادری		در حسن حوریی تو و در مهر مادری
در حلقه اندرآ و ببین جمله جان‌ها		در گوش حلقه کرده به قانون چاکری
در آینه نظر کن و در چشم خود نگر		صد جان گره گره شده از وی به ساحری
در هر گره نگه کن وضع خدای بین		در هم ببسته موسی و فرعون و سامری
از زیر دامنت تو برون آر شمع را		تا نقش حق بخندد بر نقش آزری
تا دست و پا نهاد دو زلف تو کفر را		هر دم بمیرد ایمان در پای کافری
چون مر تو را نیابد در جان و جا دلم		گشتم هزار بار من از جان و جا بری
خشک و تر دو چشم و لب من روان شده		در قلزمی که خشک نیابند و نی تری
دی لطف‌ها بکرد خیال تو گفتمش		کای باوفا و عهد ز من باوفاتری
دانم ز شمس دین است تو را این همه وفا		تبریز این سلام بر جان ما بری

ای بس فراز و شیب که کردم طلب گری		گه لوح دل بخواندم و گه نقش کافری
گه در زمین خدمت چون خاک ره شدم		بر چرخ روح گاه دویدم باختری
گم گشته از خود و دل و دلبر هزار بار		گه سر دل بجسته و گه سر دلبری
بر کوه طور طالب ارنی کلیم وار		وز خلق دررمیده به عالم چو سامری
در وادیی رسیدم کان جا نبرد بوی		نی معجز و کرامت و نی مکر و ساحری
وادی ز بوی دوست مرا رهبری شده		کان بو نه مشک دارد نی زلف عنبری
آن جا نتان دویدن ای دوست بر قدم		پر نیز می‌بسوزد گر ز آنک می‌پری
کز گرم و سرد و خشک و تر است این نهاد حس		وین چار مرغ هست از این باغ عنصری
آن جا بپر دوست که روید ز بوی دوست		پری و گر نه زرد درافتی به شش دری
ای کامل کمال کز این سو تو کاملی		زان سو که سوی نیست حذر کن که قاصری
آن مرغ خاکیی که به خشکی کمال داشت		در بحر عاجز آمد و رسوا شد از تری
با آنک بر و بحر یکی جنس و یک فنند		هر یک به حس درآید چونشان درآوری
صد بر و بحر و چرخ و فلک در فضای غیب		در پا فتاده باشد چون نقش سرسری
زین بر و بحر آن رسد آن سو که او ز عشق		گردد هزار بار از این هر دو او بری
حقا به ذات پاک خداوند هر کی هست		از تیغ غیب سر نبرد گر برد سری
در آتش خلیل کجا آید آن خسی		کو خشک شد ز عشق دلارام آزری
جان خلیل عشق به شادی و خرمی		در آتش آ چو زر که ز هر غش طاهری
گر محو می‌نمایی در دودمان حس		در عشق آتشین دلارام ظاهری
این عشق همچو آتش بر جمله قاهر است		تو بس عجایبی که بر آتش تو قادری
هر چند کوشد آتش تا تو سیه شوی		بر رغم او لطیف و شریفی و احمری
دانم که پرتو نظری داری از شهی		چشم و چراغ غیب به شاهی و سروری
بر خار خشک گر نظری افکند ز لطف		پیدا شود ز خار دو صد گونه عبهری
نی خود اگر به محو و عدم غمزه‌ای کند		ظاهر شود ز نیست دل و دیده پروری
در لطف و در نوازش آن شه نگاه کن		ای تیغ هجر چند زنی زخم خنجری
نی نی خود از نوازش او تند شد فراق		کز یک نهاله آمد این لطف و قاهری
گر خوگری به لطف نباشد دل مرا		او کی فراق داند در دور دایری
حنجر غذا خورد ز غذا رست حنجرش		پس او غذا دهد به غذا رسم حنجری
این جمله من بگفتم و القاب شمس دین		از رشک کرده در غم تبریز ساتری
آن است اصل و قصد و غرض زین همه حدیث		لیکن مزاد نیست که من رام یشتری

شاها بکش قطار که شهوار می‌کشی		دامان ما گرفته به گلزار می‌کشی
قطار اشتران همه مستند و کف زنان		بویی ببرده‌اند که قطار می‌کشی
هر اشتری میانه زنجیر می‌گزد		چون شهد و چون شکر که سوی یار می‌کشی
آن چشم‌های مست به چشمت که ساقی است		گویند خوش بکش که به دیدار می‌کشی
ما کشت تو بدیم درودی به داس عشق		کردی ز که جدا و به انبار می‌کشی
سکسک بدیم و توسن و در راه صدق لنگ		رهوار از آن شدیم که رهوار می‌کشی
هر چند سال‌ها ز چمن گل بچیده‌ایم		ناگه ز چشم بد به ره خار می‌کشی
ما کی غلط کنیم به هر سو کشی بکش		هر سو کشی به عشرت بسیار می‌کشی
شاهان کشند بنده بد را به انتقام		تو جانب کرامت و ایثار می‌کشی
زین لطف مجرمان را گستاخ کرده‌ای		دزدان دار را خوش و بی‌دار می‌کشی
هر تخمه و ملول همی‌گویدم خموش		تو کرده‌ای ستیزه به گفتار می‌کشی
سختی کشان ز گردش این چرخ در غم اند		بر رغم جمله چرخه دوار می‌کشی
ای شاه شمس مفخر تبریز نور حق		تو نور نور ندره به اقطار می‌کشی

ای نای خوش نوای که دلدار و دلخوشی		دم می‌دهی تو گرم و دم سرد می‌کشی
خالی است اندرون تو از بند لاجرم		خالی کننده دل و جان مشوشی
نقشی کنی به صورت معشوق هر کسی		هر چند امیی تو به معنی منقشی
ای صورت حقایق کل در چه پرده‌ای		سر برزن از میانه نی چون شکروشی
نه چشم گشته‌ای تو و ده گوش گشته جان		دردم به شش جهت که تو دمساز هر ششی
ای نای سربریده بگو سر بی‌زبان		خوش می‌چشان ز حلق از آن دم که می‌چشی
آتش فتاد در نی و عالم گرفت دود		زیرا ندای عشق ز نی هست آتشی
بنواز سر لیلی و مجنون ز عشق خویش		دل را چه لذتی تو و جان را چه مفرشی
بویی است در دم تو ز تبریز لاجرم		بس دل که می‌ربایی از حسن و از کشی

اندر میان جمع چه جان است آن یکی		یک جان نخوانمش که جهان است آن یکی
سوگند می‌خورم به جمال و کمال او		کز چشم خویش هم پنهان است آن یکی
بر فرق خاک آب روان کرد عشق او		در باغ عشق سرو روان است آن یکی
جمله شکوفه‌اند اگر میوه است او		جمله قراضه‌اند چو کان است آن یکی
دل موج می‌زند ز صفاتش ولی خموش		زیرا فزون ز شرح و بیان است آن یکی
روزی که او بزاد زمین و زمان نبود		بالاتر از زمین و زمان است آن یکی
قفلی است بر دهان من از رشک عاشقان		تا من نگویم این که فلان است آن یکی
هر دم که کنج چشمم بر روی او فتد		گویم که ای خدای چه سان است آن یکی
گر چشم درد نیست تو را چشم باز کن		زیرا چو آفتاب عیان است آن یکی
پیشش تو سجده می‌کن تا پادشا شوی		زیرا که پادشاه نشان است آن یکی
گر صد هزار خلق تو را رهزند که نیست		اندر گمان مباش که آن است آن یکی
گفتم به شمس مفخر تبریز بنگرش		گفتا عجب مدار چنان است آن یکی

گر من ز دست بازی هر غم پژولمی		زیرک نبودمی و خردمند گولمی
گر آفتاب عشق نبودیم چون زحل		گه در صعود انده و گه در نزولمی
ور بوی مصر عشق قلاوز نیستی		چون اهل تیه حرص گرفتار غولمی
ور آفتاب جان‌ها خانه نشین بدی		دربند فتح باب و خروج و دخولمی
ور گلستان جان نبدی ممتحن نواز		من چون صبا ز باغ وفا کی رسولمی
عشق ار سماع باره و دف خواه نیستی		من همچو نای و چنگ غزل کی شخولمی
ساقیم گر ندادی داروی فربهی		همچون لب زجاج و قدح در نحولمی
گر سایه چمن نبدی و فروغ او		من چون درخت بخت خسان بی‌اصولمی
بر خاک من امانت حق گر نتافتی		من چون مزاج خاک ظلوم و جهولمی
از گور سوی جنت اگر راه نیستی		در گور تن چرا خوش و باعرض و طولمی
ور راه نیستی به یمین از سوی شمال		کی چون چمن حریف جنوب و شمولمی
گر گلشن کرم نبدی کی شکفتمی		ور لطف و فضل حق نبدی من فضولمی
بس کن ز آفتاب شنو مطلع قصص		آن مطلع ار نبودی من در افولمی

ای آسمان که بر سر ما چرخ می‌زنی		در عشق آفتاب تو همخرقه منی
والله که عاشقی و بگویم نشان عشق		بیرون و اندرون همه سرسبز و روشنی
از بحر تر نگردی و ز خاک فارغی		از آتشش نسوزی و ز باد ایمنی
ای چرخ آسیا ز چه آب است گردشت		آخر یکی بگو که چه دولاب آهنی
از گردشی کنار زمین چون ارم کنی		وز گردشی دگر چه درختان که برکنی
شمعی است آفتاب و تو پروانه‌ای به فعل		پروانه وار گرد چنین شمع می‌تنی
پوشیده‌ای چو حاج تو احرام نیلگون		چون حاج گرد کعبه طوافی همی‌کنی
حق گفت ایمن است هر آن کو به حج رسید		ای چرخ حق گزار ز آفات ایمنی
جمله بهانه‌هاست که عشق است هر چه هست		خانه خداست عشق و تو در خانه ساکنی
زین بیش می‌نگویم و امکان گفت نیست		والله چه نکته‌هاست در این سینه گفتنی

سوگند خورده‌ای که از این پس جفا کنی		سوگند بشکنی و جفا را رها کنی
امروز دامن تو گرفتیم و می‌کشیم		تا کی بهانه گیری و تا کی دغا کنی
می‌خندد آن لبت صنما مژده می‌دهد		کاندیشه کرده‌ای که از این پس وفا کنی
بی تو نماز ما چو روا نیست سود چیست		آنگه روا شود که تو حاجت روا کنی
بی بحر تو چو ماهی بر خاک می‌طپیم		ماهی همین کند چو ز آبش جدا کنی
ظالم جفا کند ز تو ترساندش اسیر		حق با تو آن کند که تو در حق ما کنی
چون تو کنی جفا ز کی ترساندت کسی		جز آنک سر نهد به هر آنچ اقتضا کنی
خاموش کم فروش تو در یتیم را		آن کش بها نباشد چونش بها کنی

تا چند از فراق مرا کار بشکنی		زاریم نشنوی و مرا زار بشکنی
دستم شکست دست فراقت ز کار و بار		دانستمی دگر به چه مقدار بشکنی
هین شیشه باز هجر رسیدی به سنگلاخ		کاین شیشه‌ام تنک شد هشدار بشکنی
زین سنگلاخ هجر سوی سبزه زار وصل		گر زوترک نرانی ناچار بشکنی
خونم فسرده شد به دل اندر چو ناردانگ		خونش چنین دود چو دل نار بشکنی
باری چو بشکنی دل پرحسرت مرا		در وصل روی دلبر عیار بشکنی
مخدوم شمس دین که شهنشاه بینشی		کز یک نظر دو صد دل و دلدار بشکنی
تبریز از تو فخر به اینت مسلم است		صد تاج را به ریشه دستار بشکنی

ساقی بیار باده سغراق ده منی		اندیشه را رها کن کاری است کردنی
ای نقد جان مگوی که ایام بیننا		گردن مخار خواجه که وامی است گردنی
ای آب زندگانی در تشنگان نگر		بر دوست رحم آر به کوری دشمنی
هوشی است بند ما و به پیش تو هوش چیست		گر برج خیبر است بخواهیش برکنی
اندر مقام هوش همه خوف و زلزله‌ست		در بی‌هشی است عیش و مقامات ایمنی
در بزم بی‌هشی همه جان‌ها مجردند		رقصان چو ذره‌ها خورشان نور و روشنی
ای آفتاب جان در و دیوار تن بسوز		قانع نمی‌شویم بدین نور روزنی
این قصه را رها کن ما سخت تشنه‌ایم		تو ساقی کریمی و بی‌صرفه و غنی
هیهای عاشقان همه از بوی گلشنی است		آگاه نیست کس که چه باغ و چه گلشنی
خشک آر و می‌نگر ز چپ و راست اشک خون		ای سنگ دل بگوی که تا چند تن زنی
بیهوده چند گویی خاموش کن بس است		فرمان گفت نیست همان گیر که الکنی
تا شمس حق تبریز آرد گشایشی		کاین ناطقه نماند در حرف معتنی

ای نای بس خوش است کز اسرار آگهی		کار او کند که دارد از کار آگهی
ای نای همچو بلبل نالان آن گلی		گردن مخار کز گل بی‌خار آگهی
گفتم به نای همدم یاری مدزد راز		گفتا هلاک توست به یک بار آگهی
گفتم خلاص من به هلاک من اندر است		آتش بنه بسوز بمگذار آگهی
گفتا چگونه رهزن این قافله شوم		دانم که هست قافله سالار آگهی
گفتم چو یار گم شدگان را نمی‌نواخت		از آگهی همی‌شد بیزار آگهی
نه چشم گشته‌ای تو که بی‌آگهی ز خویش		ما را حجاب دیده و دیدار آگهی
زان همدم لبی که تو را سر بریده‌اند		ای ننگ سر در این ره و ای عار آگهی
از خود تهی شدی و ز اسرار پر شدی		زیرا ز خودپرست و ز انکار آگهی
چون می‌چشی ز لعل لب یار ناله چیست		بگذار تا کند گله‌ای زار آگهی
نی نی ز بهر خود تو نمی‌نالی ای کریم		بگری بر آنک دارد ز اغیار آگهی
گردون اگر بنالد گاو است زیر بار		زین نعل بازگونه غلط کار آگهی

شوری فتاد در فلک ای مه چه شسته‌ای		پرنور کن تو خیمه و خرگه چه شسته‌ای
آگاه نیستند مگر این فسردگان		از آتش تو ای بت آگه چه شسته‌ای
آتش خوران ره به سر کوی منتظر		با مردمان زیرک ابله چه شسته‌ای
دل شیر بیشه‌ست ولیکن سرش تویی		دل لشکر حقست و تویی شه چه شسته‌ای
ای جان تیزگوش تو بشنو هم از درون		هم ره به توست بر سر هر ره چه شسته‌ای
هین کز فراخنای دلت تا به عرش رفت		هیهای وصل و خنده و قهقه چه شسته‌ای
دی بامداد دامن جانم گرفت دل		کان جان و دل رسید تو آوه چه شسته‌ای
دولاب دولتست ز تبریز شمس دین		درزن تو دست‌ها و در این ره چه شسته‌ای

ای کاشکی تو خویش زمانی بدانیی		وز روی خوب خویشت بودی نشانیی
در آب و گل تو همچو ستوران نخفتیی		خود را به عیش خانه خوبان کشانیی
بر گرد خویش گشتی کاظهار خود کنی		پنهان بماند زیر تو گنج نهانیی
از روح بی‌خبر بدیی گر تو جسمیی		در جان قرار داشتیی گر تو جانیی
با نیک و بد بساختیی همچو دیگران		با این و آنیی تو اگر این و آنیی
یک ذوق بودیی تو اگر یک اباییی		یک نوع جوشییی چو یکی قازغانیی
زین جوش در دوار اگر صاف گشتیی		چون صاف گشتگان تو بر این آسمانیی
گویی به هر خیال که جان و جهان من		گر گم شدی خیال تو جان و جهانیی
بس کن که بند عقل شدست این زبان تو		ور نی چو عقل کلی جمله زبانیی
بس کن که دانش‌ست که محجوب دانشست		دانستیی که شاهی کی ترجمانیی

بزم و شراب لعل و خرابات و کافری		ملک قلندرست و قلندر از او بری
گویی قلندرم من و این دلپذیر نیست		زیرا که آفریده نباشد قلندری
تا کی عطارد از زحل آرد مدبری		مریخ نیز چند زند زخم خنجری
تا چند نعل ریز کند پیک ماه نیز		تا چند زهره بخش کند جام احمری
تا چند آفتاب به تف مطبخی کند		بازار تنگ دارد بر خلق مشتری
تا چند آب ریزد دولاب آسمان		تا چند آب نشف کند برج آذری
تا چند شب پناه حریفان بد شود		تا چند روز پرده درد بر مستری
تا چند دی برآرد از باغ‌ها دمار		تا کی بهار دوزد دیباج اخضری
زین فرقت و غریبی طبعم ملول شد		ای مرغ روح وقت نیامد که برپری
وین پر درشکسته پرخون خویش را		سوی جناب مالک و مخدوم خود بری
اندر زمین چه چفسی نی کوه و آهنی		زیر فلک چه باشی نی ابر و اختری
زان حسن آبدار چو تازه کنی جگر		نی آب خضر جویی نی حوض کوثری
ای آب و روغنی که گرفتار آمدی		با آنچ در دلست نگویی چه درخوری

آن دل که گم شده‌ست هم از جان خویش جوی		آرام جان خویش ز جانان خویش جوی
اندر شکر نیابی ذوق نبات غیب		آن ذوق را هم از لب و دندان خویش جوی
دو چشم را تو ناظر هر بی‌نظر مکن		در ناظری گریز و ازو آن خویش جوی
نقلست از رسول که مردم معادنند		پس نقد خویش را برو از کان خویش جوی
از تخت تن برون رو و بر تخت جان نشین		از آسمان گذر کن و کیوان خویش جوی
برقی که بر دلت زد و دل بی‌قرار شد		آن برق را در اشک چو باران خویش جوی
انبان بوهریره وجود توست و بس		هر چه مراد توست در انبان خویش جوی
ای بی‌نشان محض نشان از کی جویمت		هم تو بجو مرا و به احسان خویش جوی

سیمرغ و کیمیا و مقام قلندری		وصف قلندرست و قلندر از او بری
گویی قلندرم من و این دل پذیر نیست		زیرا که آفریده نباشد قلندری
دام و دم قلندر بی‌چون بود مقیم		خالیست از کفایت و معنی داوری
از خود به خود چه جویی چون سر به سر تویی		چون آب در سبویی کلی ز کل پری
از خود به خود سفر کن در راه عاشقی		وین قصه مختصر کن ای دوست یک سری
نی بیم و نی امید نه طاعت نه معصیت		نی بنده نی خدای نه وصف مجاوری
عجزست و قدرتست و خدایی و بندگی		بیرون ز جمله آمد این ره چو بنگری
راه قلندری ز خدایی برون بود		در بندگی نیاید و نه در پیمبری
زینهار تا نلافد هر عاشق از گزاف		کس را نشد مسلم این راه و ره بری

دوش همه شب دوش همه شب گشتم من بر بام حبیبی		اختر و گردون اختر و گردون برده ز زهره جام حبیبی
جمله جان‌ها جمله جان‌ها بسته پر و پا بسته پر و پا		همچو دل من همچو دل من دلخوش اندر دام حبیبی
دام تو خوشتر دام تو خوشتر از می احمر وز زر اخضر		از زر پخته از زر پخته نادره‌تر بد خام حبیبی
نور رخ شه نور رخ شه حسرت صد مه رهزن صد ره		صبح سعادت صبح سعادت درج شده در شام حبیبی
مخزن قارون مخزن قارون اختر گردون ملک همایون		گر بدهد جان گر بدهد جان او نگزارد وام حبیبی
عام شده‌ست این عام شده‌ست این نظم سخن‌ها لیک تو این بین		ای شده قربان ای شده قربان خاص جهان در عام حبیبی

خواجه سلام علیک گنج وفا یافتی		دل به دلم نه که تو گمشده را یافتی
هم تو سلام علیک هم تو علیک السلام		طبل خدایی بزن کاین ز خدا یافتی
خواجه تو چونی بگو در بر آن ماه رو		آنک ز جا برترست خواجه کجا یافتی
ساقی رطل ثقیل از قدح سلسبیل		حسرت رضوان شدی چونک رضا یافتی
ای رخ چون زر شده گنج گهر برزدی		وی تن عریان کنون باز قبا یافتی
ای دل گریان کنون بر همه عالم بخند		یار منی بعد از این یار مرا یافتی
خواجه تویی خویش من پیش من آ پیش من		تا که بگویم تو را من که که را یافتی
کوس و دهل می‌زنند بر فلک از بهر تو		رو که توی بر صواب ملک خطا یافتی
بر لب تو لب نهاد زان شکرین لب شدی		خشک لبان را ببین چونک سقا یافتی
خواجه بجه از جهان قفل بنه بر دهان		پنجه گشا چون کلید قفل گشا یافتی

آه که چه شیرین بتیست در تتق زرکشی		اه که چه می‌زیبدش بدخوی و سرکشی
گاه چو مه می‌رود قاعده شب روی		می‌کند از اختران شیوه لشکرکشی
گاه ز غیرت رود از همه چشمی نهان		تا دل خود را ز هجر تو سوی آذر کشی
ای خنک آن دم که تو خسرو و خورشید را		سخت بگیری کمر خانه خود درکشی
از طرب آن زمان جامه جان برکنی		وز سر این بیخودی گوش فلک برکشی
هر شکری زین هوس عود کند خویش را		تا که بسوزد بر او چونک به مجمر کشی
آن نفس از ساقیان سستی و تقصیر نیست		نیست گنه باده را چونک تو کمتر کشی
بخت عظیمست آنک نقل ز جنت بری		خیر کثیرست آنک باده ز کوثر کشی
مست برآیی ز خود دست بخایی ز خود		قاصد خون ریز خود نیزه و خنجر کشی
گوید کز نور من ظلمت و کافر کجاست		تا که به شمشیر دین بر سر کافر کشی
وقت شد ای شمس دین مفخر تبریزیان		تا تو مرا چون قدح در می احمر کشی

روی من از روی تو دارد صد روشنی		جان من از جان تو یابد صد ایمنی
آهن هستی من صیقل عشقش چو یافت		آینه کون شد رفت از او آهنی
مرغ دلم می‌طپید هیچ سکونی نداشت		مسکن اصلیش دید یافت در او ساکنی
ندهد بی‌چشم تو چشم من آینگی		ندهد بی‌روز تو روزن من روزنی
چشم منش چون بدید گفت که نور منی		جان منش چون بدید گفت که جان منی
صبر از آن صبر کرد شکر شکر تو دید		فقر از آن فخر شد کز تو شود او غنی
گاه منم بر درت حلقه در می‌زنم		گاه تویی در برم حلقه دل می‌زنی
باد صبا سوی عشق این دو رسالت ببر		تا شوم از سعی تو پاک ز تردامنی
هست مرا همچو نی وام کمر بستنی		هست تو را همچو نی وام شکر دادنی
ای دل در ما گریز از من و ما محو شو		زانک بریدی ز ما گر نبری از منی
دانه شیرین به سنگ گفت چو من بشکنم		مغز نمایم ولیک وای چو تو بشکنی

هر نفسی از درون دلبر روحانیی		عربده آرد مرا از ره پنهانیی
فتنه و ویرانیم شور و پریشانیم		برد مسلمانیم وای مسلمانیی
گفت مرا می خوری یا چه گمان می‌بری		کیست برون از گمان جز دل ربانیی
بر سر افسانه رو مست سوی خانه رو		جان بفشان کان نگار کرد گل افشانیی
یک دم ای خوش عذار حال مرا گوش دار		مست غمت را بیار رسم نگهبانیی
عابد و معبود من شاهد و مشهود من		عشق شناس ای حریف در دل انسانیی
کعبه ما کوی او قبله ما روی او		رهبر ما بوی او در ره سلطانیی
خواجه صاحب نظر الحذر از ما حذر		تا ننهد خواجه سر در خطر جانیی
نی غلطم سر بیار تا ببری صد هزار		گل ندمد جز ز خار گنج به ویرانیی
آمد آن شیر من عاشق جان سیر من		در کف او شیشه‌ای شکل پری خوانیی
گفتم ای روح قدس آخر ما را بپرس		گفت چه پرسم دریغ حال مرا دانیی
مستم و گم کرده راه تن زن و پرسش مخواه		مست چه‌ام بوی گیر باده جانانیی
کی بود آن ای خدا ما شده از ما جدا		برده قماشات ما غارت سبحانیی
هر کی ورا کار کیست در کف او خارکیست		هر کی ورا یار کیست هست چو زندانیی
کارک تو هم تویی یارک تو هم تویی		هر کی ز خود دور شد نیست به جز فانیی

ای دل چون آهنت بوده چو آیینه‌ای		آینه با جان من مونس دیرینه‌ای
در دل آیینه من در دل من آینه		تن کی بود محدثی دی و پریرینه‌ای
خواجه چرایی چنین کز تو رمد عشق دین		زانک همی‌بیندت احمد پارینه‌ای
مرغ گزینی یقین دانه شیرین بچین		کآمد از سوی چین مرغ تو را چینه‌ای
شیر خدایی خدا شیر نرت نام داد		از چه سبب گشته‌ای همدم بوزینه‌ای
صورت تن را مبین زانک نه درخورد توست		پوشد سلطان گهی خرقه پشمینه‌ای
هین دل خود را تمام در کف دلبر سپار		تا که نپوسد دلت در حسد و کینه‌ای
سینه پاکی که او گشت خوش و عشق خو		سینه سینا بود فرش چنین سینه‌ای
تشنه آن شربتی خسته آن ضربتی		تا تو در این غربتی نیست طمأنینه‌ای
هست خرد چون شکر هست صور همچو نی		هست معانی چو می حرف چو قنینه‌ای
خوب چو نبود عروس خوش نشود زو نفوس		از حفه و از رفه ز اطلس و زرینه‌ای
چون نروی زین جهان خوی خرابات جان		در عوض می بگیر بی‌مزه ترخینه‌ای
خانه تن را بساز باغچه و گلشنی		گوشه دل را بساز مسجد آدینه‌ای
هر نفسی شاهدی در نظر واحدی		آوردش بر طبق نادره لوزینه‌ای
خامش با مرغ خاک قصه دریا مگو		بکر چه عرضه کنی بر شه عنینه‌ای

یار در آخرزمان کرد طرب سازیی		باطن او جد جد ظاهر او بازیی
جمله عشاق را یار بدین علم کشت		تا نکند هان و هان جهل تو طنازیی
در حرکت باش ازانک آب روان نفسرد		کز حرکت یافت عشق سر سراندازیی
جنبش جان کی کند صورت گرمابه‌ای		صف شکنی کی کند اسب گدا غازیی
طبل غزا کوفتند این دم پیدا شود		جنبش پالانیی از فرس تازیی
می‌زن و می‌خور چو شیر تا به شهادت رسی		تا بزنی گردن کافر ابخازیی
بازی شیران مصاف بازی روبه گریز		روبه با شیر حق کی کند انبازیی
گرم روان از کجا تیره دلان از کجا		مروزیی اوفتاد در ره با رازیی
عشق عجب غازییست زنده شود زو شهید		سر بنه ای جان پاک پیش چنین غازیی
چرخ تن دل سیاه پر شود از نور ماه		گر بکند قلب تو قالب پردازیی
مطرب و سرنا و دف باده برآورده کف		هر نفسی زان لطف آرد غمازیی
ای خنک آن جان پاک کز سر میدان خاک		گیرد زین قلبگاه قالب پردازیی

رو که به مهمان تو می‌نروم ای اخی		بست مرا از طعام دود دل مطبخی
رزق جهان می‌دهد خویش نهان می‌کند		گاه وصال او بخیل در زر و مال او سخی
مال و زرش کم ستان جان بده از بهر جان		مذهب سردان مگیر یخ چه کند جز یخی
قسمت آن باردان مایده و نان گرم		قسمت این عاشقان مملکت و فرخی
قسمت قسام بین هیچ مگو و مچخ		کار بتر می‌شود گر تو در این می‌چخی
جنتی دل فروز دوزخیی خوش بسوز		چند میان جهان مانده در برزخی
سوی بتان کم نگر تا نشوی کوردل		کور شود از نظر چشم سگ مسلخی
زلف بتان سلسله‌ست جانب دوزخ کشد		ظاهر او چون بهشت باطن او دوزخی
لیک عنایات حق هست طبق بر طبق		کو برهاند ز دام گر چه اسیر فخی
جانب تبریز رو از جهت شمس دین		چند در این تیرگی همچو خسان می‌زخی

جان و جهان می‌روی جان و جهان می‌بری		کان شکر می‌کشی با شکران می‌خوری
ای رخ تو چون قمر تک مرو آهسته تر		تا نخلد شاخ گل سینه نیلوفری
چهره چون آفتاب می‌بری از ما شتاب		بوی کن آخر کباب زین جگر آذری
یک نظری گر وفاست هم صدقات شماست		گر برسانی رواست شکر چنین توانگری
تا جگر خون ما تا دل مجنون ما		تا غم افزون ما کسب کند بهتری
شکر که ما سوختیم سوختن آموختیم		وز جگر افروختیم شیوه سامندری
فاسد سودای تو مست تماشای تو		بوسد بر پای تو از طرب بی‌سری
عشق من ای خوبرو رونق خوبان به تو		گاه شوی بت شکن گاه کنی آزری
مستی از آن دید و داد شادی از آن بخت شاد		چشم بدت دور باد تا که کنی لمتری
جانب دل رو به جان تا که ببینی عیان		حلقه جوق ملک صورت نقش پری
از ملک و از پری چون قدری بگذری		محو شود در صفات صورت و صورتگری

بازرهان خلق را از سر و از سرکشی		ای که درون دلی چند ز دل درکشی
ای دل دل جان جان آمد هنگام آن		زنده کنی مرده را جانب محشر کشی
پیرهن یوسفی هدیه فرستی به ما		تا بدرد آفتاب پیرهن زرکشی
نیزه کشی بردری تو کمر کوه را		چونک ز دریای غیب آیی و لشکر کشی
خاک در فقر را سرمه کش دل کنی		چارق درویش را بر سر سنجر کشی
سینه تاریک را گلشن جنت کنی		تشنه دلان را سوار جانب کوثر کشی
در شکم ماهیی حجره یونس کنی		یوسف صدیق را از بن چه برکشی
نفس شکم خواره را روزه مریم دهی		تا سوی بهرام عشق مرکب لاغر کشی
از غزل و شعر و بیت توبه دهی طبع را		تا دل و جان را به غیب بی‌دم و دفتر کشی
سنبله آتشین رسته کنی بر فلک		زهره مه روی را گوشه چادر کشی
مفخر تبریزیان شمس حق ای وای من		گر تو مرا سوی خویش یک دم کمتر کشی

لاله ستانست از عکس تو هر شوره‌ای		عکس لبت شهد ساخت تلخی هر غوره‌ای
مصحف عشق تو را دوش بخواندم به خواب		آه که چه دیوانه شد جان من از سوره‌ای
مشکل هر دو جهان آه چه حلوا شود		گر شکر تو شود مغز شکربوره‌ای
چهره چون آفتاب بر تن چون غوره تاب		تا بشود پرشکر در تن هر روده‌ای
وا شدن از خویشتن هست ز ماسوره سهل		چونک سر رشته یافت خصم ز ماسوره‌ای
جسم که چون خربزه‌ست تا نبری چون خورند		بشکن و پیدا شود قیمت لاهوره‌ای
آه که ندیدی هنوز بر سر میدان عشق		رقص کنان کله‌ها هر طرفی کوره‌ای
پیش طبیب دو کون رفتم بیمار عشق		نبض دلم می‌جهید در کف قاروره‌ای
گفتمش ای شمس دین مفخر تبریز آه		جز ز تو یابد شفا علت ناسوره‌ای

ای تو ز خوبی خویش آینه را مشتری		سوخته باد آینه تا تو در او ننگری
جان من از بحر عشق آب چو آتش بخورد		در قدح جان من آب کند آذری
خار شد این جان و دل در حسد آینه		کو چو گلستان شده‌ست از نظر عبهری
گم شده‌ام من ز خویش گر تو بیابی مرا		زود سلامش رسان گو که خوشی خوشتری
گر تو بیابی مرا از من من را بگو		که من آواره‌ای گشته نهان چون پری
مست نیم ای حریف عقل نرفت از سرم		غمزه جادوش کرد جان مرا ساحری
گر تو به عقلی بیا یک نظری کن در او		تا تو بدانی که نیست کار بتم سرسری
بر لب دریای عشق دیدم من ماهیی		کرد یکی شیوه‌ای شیوه او برتری
گر چه که ماهی نمود لیک خود او بحر بود		صورت گوساله‌ای بود دو صد سامری
ماهی ترک زبان کرد که گفته‌ست بحر		نطق زبان را که تو حلقه برون دری
دم زدن ماهیان آب بود نی هوا		زانک هوا آتشیست نیست حریف تری
بنگر در ماهیی نان وی و رزق او		بحر بود پس تو در عشق از او کمتری
دام فکندم که تا صید کنم ماهیی		صید سلیمان وقت جان من انگشتری
این چه بهانست خود زود بگو بحر کیست		از حسد کس مترس در طلب مهتری
روشن و مطلق بگو تا نشود از دلت		مفخر تبریز ما شمس حق و دین بری

ای که تو عشاق را همچو شکر می‌کشی		جان مرا خوش بکش این نفس ار می‌کشی
کشتن شیرین و خوش خاصیت دست توست		زانک نظرخواه را تو به نظر می‌کشی
هر سحری مستمر منتظرم منتظر		زانک مرا بیشتر وقت سحر می‌کشی
جور تو ما را چو قند راه مدد درمبند		نی که مرا عاقبت بر سر در می‌کشی
ای دم تو بی‌شکم ای غم تو دفع غم		ای که تو ما را به دام همچو شرر می‌کشی
هر دم دفعی دگر پیش کنی چون سپر		تیغ رها کرده‌ای تو به سپر می‌کشی

پیشتر آ پیشتر چند از این رهزنی		چون تو منی من توام چند تویی و منی
نور حقیم و زجاج با خود چندین لجاج		از چه گریزد چنین روشنی از روشنی
ما همه یک کاملیم از چه چنین احولیم		خوار چرا بنگرد سوی فقیران غنی
راست چرا بنگرد سوی چپ خویش خوار		هر دو چو دست تواند چه یمنی چه دنی
ما همه یک گوهریم یک خرد و یک سریم		لیک دوبین گشته‌ایم زین فلک منحنی
رخت از این پنج و شش جانب توحید کش		عرعر توحید را چند کنی منثنی
هین ز منی خیز کن با همه آمیز کن		با خود خود حبه‌ای با همه چون معدنی
هر چه کند شیر نر سگ بکند هم سگی		هر چه کند روح پاک تن بکند هم تنی
روح یکی دان و تن گشته عدد صد هزار		همچو که بادام‌ها در صفت روغنی
چند لغت در جهان جمله به معنی یکی		آب یکی گشت چون خابیه‌ها بشکنی
جان بفرستد خبر جانب هر بانظر		چون که به توحید تو دل ز سخن برکنی

شیردلا صد هزار شیردلی کرده‌ای		در کرم از آفتاب نیز سبق برده‌ای
چشم ببند و بکن بار دگر رحمتی		بشکن سوگند را گر به خدا خورده‌ای
بنگر کاین دشمنان دست زنان گشته‌اند		چونک در این خشم و جنگ پای خود افشرده‌ای
میل تو با کیست جان تا بشوم خاک او		چاکر آن کس شوم کش به کس اشمرده‌ای
ای تن آخر بجنب بر خود و جهدی بکن		جهد مبارک بود از چه تو پژمرده‌ای
خیز برو پیش دوست روی بنه بر زمین		کای صنم چون شکر از چه بیازرده‌ای
خواجه جان شمس دین مفخر تبریزیان		این سرم از نخل تست زانک تو پرورده‌ای

گفت مرا آن طبیب رو ترشی خورده‌ای		گفتم نی گفت نک رنگ ترش کرده‌ای
دل چو سیاهی دهد رنگ گواهی دهد		عکس برون می‌زند گر چه تو در پرده‌ای
خاک تو گر آب خوش یابد چون روضه‌ایست		ور خورد او آب شور شوره برآورده‌ای
سبز شوند از بهار زرد شوند از خزان		گر نه خزان دیده‌ای پس ز چه رو زرده‌ای
گفتمش ای غیب دان از تو چه دارم نهان		پرورش جان تویی جان چو تو پرورده‌ای
کیست که زنده کند آنک تواش کشته‌ای		کیست که گرمش کند چون تواش افسرده‌ای
شربت صحت فرست هم ز شرابات خاص		زانک تو جوشیده‌ای زانک تو افشرده‌ای
داد شراب خطیر گفت هلا این بگیر		شاد شو ار پرغمی زنده شو ار مرده‌ای
چشمه بجوشد ز تو چون ارس از خاره‌ای		نور بتابد ز تو گر چه سیه چرده‌ای
خضر بقایی شوی گر عرض فانیی		شادی دل‌ها شوی گر چه دل آزرده‌ای
کی بشود این وجود پاک ز بیگانگان		تا نرسد خلعتی دولت صدمرده‌ای
گفت درختی به باد چند وزی باد گفت		باد بهاری کند گر چه تو پژمرده‌ای

قصر بود روح ما نی تل ویرانه‌ای		همدم ما یار ما نی دم بیگانه‌ای
بادیه‌ای هایلست راه دل و کی رسد		جز که دل پردلی رستم مردانه‌ای
نی دل خصم افکنی بل دل خویش افکنی		نی دل تن پروری عاشق جانانه‌ای
چونک فروشد تنش در تک خاک لحد		رست درخت قبول از بن چون دانه‌ای
عاشق آن نور کیست جز دل نورانیی		فتنه آن شمع چیست جز تن پروانه‌ای
مسرح روح الله است جلوه روح القدس		زانک ورا آفتاب هست عزبخانه‌ای

بستگی این سماع هست ز بیگانه‌ای		ز ارچلی جغد گشت حلقه چو ویرانه‌ای
آنک بود همچو برف سرد کند وقت را		چون بگدازد چو سیل پست کند خانه‌ای
غیر برونی بدست غیر درونی بتر		از سبب غیریست کندن دندانه‌ای
باد خزانست غیر زرد کند باغ را		حبس کند در زمین خوبی هر دانه‌ای
پیش تو خندد چو گل پای درآید چو خار		ریش نگه دار از آن دوسر چون شانه‌ای
از سبب آنک بد در صف ترسنده‌ای		گشت شکسته بسی لشکر مردانه‌ای
خسرو تبریزیی شمس حق و دین که او		شمع همه جمع‌هاست من شده پروانه‌ای

جای دگر بوده‌ای زانک تهی روده‌ای		آب دگر خورده‌ای زانک گل آلوده‌ای
مست دگر باده‌ای کاحمق و بس ساده‌ای		دل چه بدو داده‌ای رو که نیاسوده‌ای
گنج روان در دلت بر سر گنج این گلت		گیرم بی‌دیده‌ای آخر نشنوده‌ای
چیست سپیدی چشم از اثر نفس و خشم		چون پی دارو ز یشم سرمه دهی سوده‌ای
از نظر لم یزل دارد جانت تگل		پرتو خورشید را تو به گل اندوده‌ای
گنج دلت سر به مهر وین جگرت کان مهر		ای تو شکم خوار چند در هوس روده‌ای
از اثر شمس دینست این تبش عشق تو		وز تبریزست این بخت که پرورده‌ای

خیره چرا گشته‌ای خواجه مگر عاشقی		کاسه بزن کوزه خور خواجه اگر عاشقی
کاش بدانستیی بر چه در ایستاده‌ای		کاش بدانستیی بر چه قمر عاشقی
چشمه آن آفتاب خواب نبیند فلک		چشمت از او روشنست تیزنظر عاشقی
شیر فلک زین خطر خون شده استش جگر		راست بگویم مرنج سخته جگر عاشقی
ای گل تر راست گو بر چه دریدی قبا		ای مه لاغرشده بر چه سحر عاشقی
ای دل دریاصفت موج تو ز اندیشه‌هاست		هر دم کف می‌کنی بر چه گهر عاشقی
آنک از او گشت دنگ غم نخورد از خدنگ		ور تو سپر بفکنی سسته سپر عاشقی
جمله اجزای خاک هست چو ما عشقناک		لیک تو ای روح پاک نادره‌تر عاشقی
ای خرد ار بحریی دم مزن و دم بخور		چون هنرت خامشیست بر چه هنر عاشقی

نیست عجب صف زده پیش سلیمان پری		صف سلیمان نگر پیش رخ آن پری
آن پریی کز رخش گشت بشر چون ملک		یافت فراغت ز رنج وز غم درمان پری
تربیت آن پری چشم بشر باز کرد		یافته دیو و ملک گوهر جان زان پری
ما و منی پاک رفت ماء منی خشک شد		گشت پری آدمی هم شد انسان پری
دیده جان شمس دین مفخر تبریز و جان		شاد ز عشق رخش شادتر از جان پری

ای صنم گلزاری چند مرا آزاری		من چو کمین فلاحم تو دهیم سالاری
چند مرا بفریبی هر چه کنی می‌زیبی		چند به دل آموزی مغلطه و طراری
آن که از آن طراری باز بر او برشکنی		افتد و سودش نکند در دغلی هشیاری
ساده دلی ساز مرا سوی عدم تاز مرا		تار هم از لطف فنا زین فرح و زین زاری
هر کی بگرید به یقین دیده بود گنج دفین		هر کی بخندد بود او در حجب ستاری
من که ز دور آمده‌ام با شر و شور آمده‌ام		بازبنگشاده‌ام این دان خبر سرباری
بار که بگشاده شود از پی سرمایه بود		مایه نداری تو ولی خایه خود می‌خاری
بس کن و بسیار مگو روی بدو آر بدو		مشتری گفت تو او سیر نه از بسیاری

آه که دلم برد غمزه‌های نگاری		شیر شگرف آمد و ضعیف شکاری
هیچ دلی چون نبود خالی از اندوه		درد و غم چون تو یار و دلبر باری
از پی این عشق اشک‌هاست روانه		خوب شهی آمد و لطیف نثاری
چشم پیاپی چو ابر آب فشاند		تا ننشیند بر آن نیاز غباری
کان شکر آن لبست باد بقایش		تا که نماند حزین و غوره فشاری
نک شب قدرست و بدر کرد عنایت		بر دل هر شب روی ستاره شماری
بی مه او جان چو چرخ زیر و زبر بود		ماهی بی‌آب را کی دید قراری
خود تو چو عقلی و این جهان همه چون تن		از تن بی‌عقل کی بیاید کاری
خلعت نو پوش بر زمین و زمانه		خلعت گل یافت از جناب تو خاری
گر نبدی خوی دوست روح فشانی		خود نبدی عاشقی و روح سپاری
خرقه بده در قمارخانه عالم		خوب حریفی و سودناک قماری
بهر کنارش همی کنار گشایم		هیچ کس آن بحر را ندید کناری
تن بزنم تا بگوید آن مه خوش رو		آنک ز حلمش بیافت کوه وقاری

سلمک الله نیست مثل تو یاری		نیست نکوتر ز بندگی تو کاری
ای دل گفتی که یار غار منست او		هیچ نگنجد چنین محیط به غاری
عاشق او خرد نیست زانک نخسبد		بر سر آن گنج غیب هر نره ماری
ذره به ذره کنار شوق گشادست		گر چه نگنجد نگار ما به کناری
آن شکرستان رسید تا نگذارد		سرکه فروشنده‌ای و غوره فشاری
جوی فراتی روان شدست از این سو		کاین همه جان‌ها ز آب اوست بخاری
از سر مستی پریر گفتم او را		کار مرا این زمان بده تو قراری
خنده شیرین زد و ز شرم برافروخت		ماه غریب از چو من غریب شماری
گفت مخور غم که زرد و خشک نماند		باغ تو با این چنین لطیف بهاری
هفت فلک ز آتش منست چو دودی		هفت زمین در ره منست غباری
دام جهان را هزار قرن گذشتست		درخور صیدم نیامدست شکاری
هم به کنار آمد این زمانه و دورش		عاشق مستی ز ما نیافت کناری
این مه و خورشید چون دو گاو خراسند		روز چرایی و شب اسیر شیاری
جمع خرانی نگر که گاوپرستند		یاوه شدستند بی‌شکال و فساری
رو به خران گو که ریش گاو بریزاد		توبه کنید و روید سوی مطاری
تا که شود هر خری ندیم مسیحی		وحی پذیرنده‌ای و روح سپاری
از شش و از پنج بگذرید و ببینید		شهره حریفان و مقبلانه قماری
چون به خلاصه رسید تا که بگویم		سوخت لبم را ز شوق دوست شراری
ماند سخن در دهان و رفت دل من		جانب یاران به سوی دور دیاری

خوشدلم از یار همچنانک تو دیدی		جان پرانوار همچنانک تو دیدی
از چمن یار صد روان مقدس		در گل و گلزار همچنانک تو دیدی
هر کی دلی داشت زین هوس تو ببینش		بی دل و بی‌کار همچنانک تو دیدی
هر نظری کو بدید روی تو را گشت		خواجه اسرار همچنانک تو دیدی
صورت منصور دانک بود بهانه		برشده بر دار همچنانک تو دیدی
هست بر اومید گلستان تو جان‌ها		ساخته با خار همچنانک تو دیدی
عشق چو طاووس چون پرید شود دل		خانه پرمار همچنانک تو دیدی
عشق گزین عشق بی‌حیات خوش عشق		عمر بود بار همچنانک تو دیدی
در دل عشاق فخر و ملک دو عالم		ننگ بود عار همچنانک تو دیدی
عشق خداوند شمس دین که به تبریز		جان کند ایثار همچنانک تو دیدی

از پگه ای یار زان عقار سمایی		ده به کف ما که نور دیده مایی
زانک وظیفه‌ست هر سحر ز کف تو		دور بگردان که آفتاب لقایی
هم به منش ده مها مده به دگر کس		عهد و وفا کن که شهریار وفایی
در تتق گردها لطیف هلالی		وز جهت دردها لطیف دوایی
دور بگردان که دور عشق تو آمد		خلق کجااند و تو غریب کجایی
بر عدد ذره جان فدای تو کردی		چرخ فلک گر بدی مه تو بهایی
با همه شاهی چو تشنگان خماریم		ساقی ما شو بکن به لطف سقایی
بهر تو آدم گرفت دبه و زنبیل		بهر تو حوا نمود نیز حوایی
آدم و حوا نبود بهر قدومت		خالق می‌کرد گونه گونه خدایی
در قدح تو چهار جوی بهشتست		نه از شش و پنجست این سرورفزایی
جمله اجزای ما شکفته کن این دم		تا به فلک بررود غریو گوایی
غبغب غنچه در این چمن بنخندد		تا تو به خنده دهان او نگشایی
طلعت خورشید تو اگر ننماید		یمن نیاید ز سایه‌های همایی
خانه بی‌جام نیست خوب و منور		راه رهاوی بزن کز اوست رهایی
مشک که ارزد هزار بحر فروریز		کوه وقاری و بحر جود و سخایی
هر شب آید ز غیب چون گله بانی		جان رهد از تن چو اشتران چرایی
در عدمستان کشد نهان شتران را		خوش بچراند ز سبزه‌های عطایی
بند کند چشمشان که راه نبینند		راه الهیست نیست راه هوایی
چون بنهد رخ پیاده در قدم شاه		جست دواسبه ز نیستی و گدایی
کژ نرود زان سپس به راه چو فرزین		خواب ببیند چو پیل هند رجایی
مات شو و لعب گفت و گوی رها کن		کان شه شطرنج راست راه نمایی

چند دویدم سوی افندی		شکر که دیدم روی افندی
در شب تاری ره متواری		رهبر ما شد بوی افندی
شادی جان‌ها ذوق دهان‌ها		اصل مکان‌ها کوی افندی
صحن گلستان عشرت مستان		آب حیات و جوی افندی
عیش معظم جام دمادم		بزم دو عالم طوی افندی
کام من آمد دام افندی		های من آمد هوی افندی
گرگ ز بره دست بدارد		چون شنود او قوی افندی
گنج سبیلی خوان خلیلی		نیست بخیلی خوی افندی
کله شاهان سکه ماهان		در خم چوگان گوی افندی
خامش و کم گو هی کی بود او		قبله اوها اوی افندی

می‌رسد ای جان باد بهاری		تا سوی گلشن دست برآری
سبزه و سوسن لاله و سنبل		گفت بروید هر چه بکاری
غنچه و گل‌ها مغفرت آمد		تا ننماید زشتی خاری
رفعت آمد سرو سهی را		یافت عزیزی از پس خواری
روح درآید در همه گلشن		کب نماید روح سپاری
خوبی گلشن ز آب فزاید		سخت مبارک آمد یاری
کرد پیامی برگ به میوه		زود بیایی گوش نخاری
شاه ثمارست آن عنب خوش		زانک درختش داشت نزاری
در دی شهوت چند بماند		باغ دل ما حبس و حصاری
راه ز دل جو ماه ز جان جو		خاک چه دارد غیر غباری
خیز بشو رو لیک به آبی		کرد گل را خوب عذاری
گفت به ریحان شاخ شکوفه		در ره ما نه هر چه که داری
بلبل مرغان گفت به بستان		دام شما راییم شکاری
لابه کند گل رحمت حق را		بر ما دی را برنگماری
گوید یزدان شیره ز میوه		کی به کف آید تا نفشاری
غم مخور از دی وز غز و غارت		وز در من بین کارگزاری
شکر و ستایش ذوق و فزایش		رو ننماید جز که به زاری
عمر ببخشم بی‌ز شمارت		گر بستانم عمر شماری
باده ببخشم بی‌ز خمارت		گر بستانم خمر خماری
چند نگاران دارد دانش		کاغذها را چند نگاری
از تو سیه شد چهره کاغذ		چونک بخوانی خط نهاری
دود رها کن نور نگر تو		از مه جانان در شب تاری
بس کن و بس کن ز اسب فرود آ		تا که کند او شاه سواری

دوش همه شب دوش همه شب		گشتم من بر بام افندی
آخر شب شد آخر شب شد		خوردم می از جام افندی
شیر و شکر را شمس و قمر را		مایه ببخشد نام افندی
نور دو عالم عشق قدیمی		دولت مرغان دام افندی
شیر روان شد خوش ز بیانش		شیر سیه شد رام افندی
کام ملوکان جایزه گیری		جایزه بخشی کام افندی
کعبه جان‌ها روی ملیحش		پخته عالم خام افندی
گر الفی و سابق حرفی		محو شو اندر لام افندی
نور بود او نار نماید		خاص بود خود عام افندی
بس کن بس کن کس نتواند		که بگزارد وام افندی

گاه چو اشتر در وحل آیی		گه چو شکاری در عجل آیی
کجکنن اغلن چند گریزی		عاقبت آخر در عمل آیی
در سوی بی‌سو می‌رو و می‌جو		تا کی ای دل در علل آیی
در طلبی تو در طرب افتی		در نمدی تو در حلل آیی
دردسر آید شور و شر آید		عاشق شو تا بی‌خلل آیی
نفخ کند جان در دل ترسان		مطرب جویی در غزل آیی
چونک قویتر دردمد آن نی		در رخ دلبر مکتحل آیی
چنگ بگیری ننگ پذیری		فاعل نبوی مفتعل آیی
از غم دلبر در برش افتی		در کف اویی در بغل آیی
فکر رها کن ترک نهی کن		زانک ز حیرت با دول آیی
فکر چو آید ضد ورا بین		زین دو به حیرت محتمل آیی
زانک تردد آرد به حیرت		زین دو تحول در محل آیی
ز اول فکرت آخر ره بین		چند به گفتن منتقل آیی

به خاک پای تو ای مه هر آن شبی که بتابی		به جای عمر عزیزی چو عمر ما نشتابی
چو شب روان هوس را تو چشمی و تو چراغی		مسافران فلک را تو آتشی و تو آبی
در این منازل گردون در این طواف همایون		گر از قضا مه ما را به اتفاق بیابی
اگر چه روح جهانست و روح سوی ندارد		ثواب کن سوی او رو اگر چه غرق ثوابی
بگو به تست پیامی اگر چه حاضر جانی		جواب ده به حق آنک بس لطیف جوابی
هزار مهره ربودی هنوز اول بازیست		هزار پرده دریدی هنوز زیر نقابی
چه ناله‌هاست نهان و چه زخم‌هاست دلم را		زهی رباب دل من به دست چون تو ربابی
دلم تو را چو ربابی تنم تو را چو خرابی		رباب می‌زن و می‌گرد مست گرد خرابی
همه ز جام تو مستند هر یکی ز شرابی		ز جام خویش نپرسی که مست از چه شرابی
کجاست ساحل دریا دلا که هر دم غرقی		کجاست آتش غیبی که لحظه لحظه کبابی

ببرد عقل و دلم را براق عشق معانی		مرا بپرس کجا برد آن طرف که ندانی
بدان رواق رسیدم که ماه و چرخ ندیدم		بدان جهان که جهان هم جدا شود ز جهانی
یکی دمیم امان ده که عقل من به من آید		بگویمت صفت جان تو گوش دار که جانی
ولیک پیشتر آ خواجه گوش بر دهنم ده		که گوش دارد دیوار و این سریست نهانی
عنایتیست ز جانان چنین غریب کرامت		ز راه گوش درآید چراغ‌های عیانی
رفیق خضر خرد شو به سوی چشمه حیوان		که تا چو چشمه خورشید روز نور فشانی
چنانک گشت زلیخا جوان به همت یوسف		جهان کهنه بیابد از این ستاره جوانی
فروخورد مه و خورشید و قطب هفت فلک را		سهیل جان چو برآید ز سوی رکن یمانی
دمی قراضه دین را بگیر و زیر زبان نه		که تا به نقد ببینی که در درونه چه کانی
فتاده‌ای به دهان‌ها همی‌گزندت مردم		لطیف و پخته چو نانی بدان همیشه چنانی
چو ذره پای بکوبی چو نور دست تو گیرد		ز سردیست و ز تری که همچو ریگ گرانی
چو آفتاب برآمد به خاک تیره بگوید		که چون قرین تو گشتم تو صاحب دو قرانی
تو بز نه‌ای که برآیی چراغپایه به بازی		که پیش گله شیران چو نره شیر شبانی
چراغ پنج حست را به نور دل بفروزان		حواس پنج نمازست و دل چو سبع مثانی
همی‌رسد ز سموات هر صبوح ندایی		که ره بری به نشانی چو گرد ره بنشانی
سپس مکش چو مخنث عنان عزم که پیشت		دو لشکرست که در وی تو پیش رو چو سنانی
شکر به پیش تو آمد که برگشای دهان را		چرا ز دعوت شکر چو پسته بسته دهانی
بگیر طبله شکر بخور به طبل که نوشت		مکوب طبل فسانه چرا حریف زبانی
ز شمس مفخر تبریز آفتاب پرستی		که اوست شمس معارف رئیس شمس مکانی

هزار جان مقدس هزار گوهر کانی		فدای جاه و جمالت که روح بخش جهانی
چه روح‌ها که فزایی چه حلقه‌ها که ربایی		چو ماه غیب نمایی ز پرده‌های نهانی
چو در غزا تو بتازی ز بحر گرد برآری		هزار بحر بجوشد چو قطره‌ای بچکانی
تویی ز کون گزیده تویی گشایش دیده		به یک نظر تو ببخشی سعادت دوجهانی
کژی که هست جهان را چو تیر راست کن آن را		بکش کمان زمان را که سخت سخته کمانی
نه چرخ زهر چشاند نه ترس و خوف بماند		چو دل ثنای تو خواند که شاه امن و امانی
به چرخ سینه برآیی هزار ماه نمایی		یکی بدان که تو اینی یکی بدان که تو آنی
تو راست چرخ چو چاکر تو مه نباشی و اختر		هزار ماه منور ز آستین بفشانی
تو شمس مفخر تبریز به خواجگی چو نشینی		صد آفتاب زمان را چو بندگان بنشانی

چه آفتاب جمالی که از مجره گشادی		درون روزن عالم چو روز بخت فتادی
هزار سوسن نادر ز روی گل بشکفتی		هزار رسم دل افزا بدان چمن بنهادی
هزار اطلس کحلی بنفشه وار دریدی		که پر و بال مریدی و جان جان مرادی
در آن زمان که به خوبی کلاه عقل ربایی		نه عقل پره کاه‌ست و تو به لطف چو بادی
چه عقل دارد آن گل که پیش باد ستیزد		نه از نسیم ویستش جمال و نیک نهادی
میی که کف تو بخشد دو صد خمار به ارزد		چگونه گیج نگردد سر وجود ز شادی

اگر مرا تو ندانی بپرس از شب تاری		شبست محرم عاشق گواه ناله و زاری
چه جای شب که هزاران نشانه دارد عاشق		کمینه اشک و رخ زرد و لاغری و نزاری
چو ابر ساعت گریه چو کوه وقت تحمل		چو آب سجده کنان و چو خاک راه به خواری
ولیک این همه محنت به گرد باغ چو خاری		درون باغ گلستان و یار و چشمه جاری
چو بگذری تو ز دیوار باغ و در چمن آیی		زبان شکر گزاری سجود شکر بیاری
که شکر و حمد خدا را که برد جور خزان را		شکفته گشت زمین و بهار کرد بهاری
هزار شاخ برهنه قرین حله گل شد		هزار خار مغیلان رهیده گشت ز خاری
حلاوت غم معشوق را چه داند عاقل		چو جوله‌ست نداند طریق جنگ و سواری
برادر و پدر و مادر تو عشاقند		که جمله یک شده‌اند و سرشته‌اند ز یاری
نمک شود چو درافتد هزار تن به نمکدان		دوی نماند در تن چه مرغزی چه بخاری
مکش عنان سخن را به کودنی ملولان		تو تشنگان ملک بین به وقت حرف گزاری

چو مهر عشق سلیمان به هر دو کون تو داری		مکش تو دامن خود را که شرط نیست بیاری
نه بند گردد بندی نه دل پذیرد پندی		چو تنگ شکرقندی توام درون کناری
طراوت سمنی تو چه رونق چمنی تو		مگر تو عین منی تو مگر تو آینه واری
چه نور پنج و ششی تو که آفت حبشی تو		چو خوان عشق کشی تو ز سنگ آب برآری
چه کیمیای زری تو چه رونق قمری تو		چو دل ز سینه بری تو هزار سینه بیاری
ز خلق جمله گسستم که عشق دوست بسستم		چو در فنا بنشستم مرا چه کار به زاری
بسوخت عشق تو خرمن نه جان بماند نه این تن		جوی نیابی تو از من اگر هزار فشاری
برون ز دور زمانی مثال گوهر کانی		نشسته‌ایم چو جانی اگر کشی و بداری
ز جام شربت شافی شدم به عشق تو لافی		بیامدم زر صافی اگر تو کوره ناری
کف از بهشت بشوید چو باغ عشق تو گوید		کز او جواهر روید اگر چه سنگ بکاری
دلی که عشق نوازد در این جهان بنسازد		ازانک می‌نگذارد که یک زمانش بخاری
تو شمس خسرو تبریز شراب باقی برریز		براق عشق بکن تیز که بس لطیف سواری

ز حد چون بگذشتی بیا بگوی که چونی		ز عشق جیب دریدی در ابتدای جنونی
شکست کشتی صبرم هزار بار ز موجت		سری برآر ز موجی که موج قلزم خونی
که خون بهینه شرابست جگر بهینه کبابست		همین دوم تو فزون کن که از فزونه فزونی
چو از الست تو مستم چو در فنای تو هستم		چو مهر عشق شکستم چه غم خورم ز حرونی
برون بسیت بجستم درون بدیدم و رستم		چه میل و عشق شدستم به جست و جوی درونی
دلی ز من بربودی که دل نبود و تو بودی		چه آتشی و چه دودی چه جادوی چه فسونی
نمای چهره زیبا تو شمس مفخر تبریز		که نقش‌ها تو نمایی ز روح آینه گونی

گهی به سینه درآیی گهی ز روح برآیی		گهی به هجر گرایی چه آفتی چه بلایی
گهی جمال بتانی گهی ز بت شکنانی		گهی نه این و نه آنی چه آفتی چه بلایی
بشر به پای دویده ملک به پر بپریده		به غیر عجز ندیده چه آفتی چه بلایی
چو پر و پاش نماند چو او ز هر دو بماند		تو را به فقر بداند چه آفتی چه بلایی
مثال لذت مستی میان چشم نشستی		طریق فهم ببستی چه آفتی چه بلایی
در آن دلی که گزیدی خیال وار دویدی		بگفتی و بشنیدی چه آفتی چه بلایی
چه دولتی ز چه سودی چه آتشی و چه دودی		چه مجمری و چه عودی چه آفتی چه بلایی
غم تو دامن جانی کشید جانب کانی		به سوی گنج نهانی چه آفتی چه بلایی
چه سوی گنج کشیدش ز جمله خلق بریدش		دگر کسی بندیدش چه آفتی چه بلایی
چه راحتی و چه روحی چه کشتیی و چه نوحی		چه نعمتی چه فتوحی چه آفتی چه بلایی
بگفتمت چه کس است این بگفتیم هوس است این		خمش خمش که بس است این چه آفتی چه بلایی
هوس چه باشد ای جان مرا مخند و مرنجان		رهم نما و بگنجان چه آفتی چه بلایی
تو عشق جمله جهانی ولی ز جمله نهانی		نهان و عین چو جانی چه آفتی چه بلایی
مرا چو دیک بجوشی مگو خمش چه خروشی		چه جای صبر و خموشی چه آفتی چه بلایی
بجوش دیک دلم را بسوز آب و گلم را		بدر خط و سجلم را چه آفتی چه بلایی
بسوز تا که برویم حدیث سوز بگویم		به عود ماند خویم چه آفتی چه بلایی
دگر مگوی پیامش رسید نوبت جامش		ز جام ساز ختامش چه آفتی چه بلایی

من آن نیم که تو دیدی چو بینیم نشناسی		تو جز خیال نبینی که مست خواب و نعاسی
مرا بپرس که چونی در این کمی و فزونی		چگونه باشد یوسف به دست کور نخاسی
به چشم عشق توان دید روی یوسف جان را		تو چشم عشق نداری تو مرد وهم و قیاسی
بهای نعمت دیده سپاس و شکر خدا دان		مرم چو قلب ز کوره که کان شکر و سپاسی
وگر ز کوره بترسی یقین خیال پرستی		بت خیال تراشی وزان خیال هراسی
بت خیال تو سازی به پیش بت به نمازی		چو گبر اسیر بتانی چو زن حریف نفاسی
خیال فرع تو باشد که فرع فرع تو را شد		تو مه نه‌ای تو غباری تو زر نه‌ای تو نحاسی
به جان جمله مردان اگر چه جمله یکی اند		که زیر چرخه گردون تنا چو گاو خراسی
وگر ز چنبر گردون برون کشی سر و گردن		ز خرگله برهیدی فرشته‌ای و ز ناسی

چو صبحدم خندیدی در بلا بندیدی		چو صیقلی غم‌ها را ز آینه رندیدی
چه جامه‌ها دردادی چه خرقه‌ها دزدیدی		چه گوش‌ها بگرفتی به عیش دان بکشیدی
چه شعله‌ها برکردی چه دیک‌ها بپزیدی		چه جس‌ها بگرفتی چه راه‌ها پرسیدی
ز عقل کل بگذشتی برون دل بدمیدی		گشاد گلشن و باغی چو سرو تر نازیدی
اگر چه خود سرمستی دهان چرا بربستی		قلم چرا بشکستی ورق چرا بدریدی
چه شاخه‌ها افشاندی چه میوه‌ها برچیدی		ترش چرا بنشستی چه طالب تهدیدی

به جان تو ای طایی که سوی ما بازآیی		تو هر چه می‌فرمایی همه شکر می‌خایی
برآ به بام ای خوش خو به بام ما آور رو		دو سه قدم نه این سو رضای این مستان جو
اگر ملولی بستان قنینه‌ای از مستان		که راحت جانست آن بدار دست از دستان
ایا بت جان افزا نه وعده کردی ما را		که من بیایم فردا زهی فریب و سودا
ایا بت ناموسی لب مرا گر بوسی		رها کنی سالوسی جلا کنی طاووسی
سری ز روزن درکن وثاق پرشکر کن		جهان پر از گوهر کن بیا ز ما باور کن
نهال نیکی بنشان درخت گل را بفشان		بیا به نزد خویشان دغل مکن با ایشان
دو دیده را خوابی ده زمانه را تابی ده		به تشنگان آبی ده به غوره دوشابی ده
بگیر چنگ و تنتن دل از جدایی برکن		بیار باده روشن خمار ما را بشکن
از این ملولی بگذر به سوی روزن منگر		شراب با یاران خور میان یاران خوشتر
ز بیخودی آشفتم به دلبر خود گفتم		که با غمت من جفتم به هر سوی که افتم
به ضرب دستش بنگر به چشم مستش بنگر		به زلف شستش بنگر به هر چه هستش بنگر
چو دامن او گیرم عظیم باتوفیرم		چو انگبین و شیرم به پیش لطفش میرم
مزن نگارا بربط به پیش مشتی خربط		مران تو کشتی بی‌شط بگیر راه اوسط
بکار تخم زیبا که سبز گردد فردا		که هر چه کاری این جا تو را بروید ده تا
اگر تو تخمی کشتی چرا پشیمان گشتی		اگر به کوه و دشتی برو که زرین طشتی
ملول گشتی‌ای کش بخسب و رو اندرکش		ز عالم پرآتش گریز پنهان خوش خوش
ببند از این سو دیده برو ره دزدیده		به غیب آرامیده به پر جان پریده
نشسته خسبد عاشق که هست صبرش لایق		بود خفیف و سابق برای عذرا وامق
مگو دگر کوته کن سکوت را همره کن		نظر به شاهنشه کن نظاره آن مه کن

تو آسمان منی من زمین به حیرانی		که دم به دم ز دل من چه چیز رویانی
زمین خشک لبم من ببار آب کرم		زمین ز آب تو باید گل و گلستانی
زمین چه داند کاندر دلش چه کاشته‌ای		ز توست حامله و حمل او تو می‌دانی
ز توست حامله هر ذره‌ای به سر دگر		به درد حامله را مدتی بپیچانی
چه‌هاست در شکم این جهان پیچاپیچ		کز او بزاید اناالحق و بانگ سبحانی
گهی بنالد و ناقه بزاید از شکمش		عصا بیفتد و گیرد طریق ثعبانی
رسول گفت چو اشتر شناس مؤمن را		همیشه مست خدا کش کند شتربانی
گهیش داغ کند گه نهد علف پیشش		گهیش بندد زانو به بند عقلانی
گهی گشاید زانوش بهر رقص جعل		که تا مهار به درد کند پریشانی
چمن نگر که نمی‌گنجد از طرب در پوست		که نقش چند بدو داد باغ روحانی
ببین تو قوت تفهیم نفس کلی را		که خاک کودن از او شد مصور جانی
چو نفس کل همه کلی حجاب و روپوشست		ز آفتاب جلالت که نیستش ثانی
از آفتاب قدیمی که از غروب بری است		که نور روش نه دلوی بود نه میزانی
یکان یکان بنماید هر آنچ کاشت خموش		که حامله‌ست صدف‌ها ز در ربانی

ربود عقل و دلم را جمال آن عربی		درون غمزه مستش هزار بوالعجبی
هزار عقل و ادب داشتم من ای خواجه		کنون چو مست و خرابم صلای بی‌ادبی
مسبب سبب این جا در سبب بربست		تو آن ببین که سبب می‌کشد ز بی‌سببی
پریر رفتم سرمست بر سر کویش		به خشم گفت چه گم کرده‌ای چه می‌طلبی
شکسته بسته بگفتم یکی دو لفظ عرب		اتیت اطلب فی حیکم مقام ابی
جواب داد کجا خفته‌ای چه می‌جویی		به پیش عقل محمد پلاس بولهبی
ز عجز خوردم سوگندها و گرم شدم		به ذات پاک خدا و به جان پاک نبی
چه جای گرمی و سوگند پیش آن بینا		و کیف یصرع صقر بصوله الخرب
روان شد اشک ز چشم من و گواهی داد		کما یسیل میاه السقا من القرب
چه چاره دارم غماز من هم از خانه‌ست		رخم چو سکه زر آب دیده‌ام سحبی
دریغ دلبر جان را به مال میل بدی		و یا فریفته گشتی به سیدی چلبی
و یا به حیله و مکری ز ره درافتادی		و یا که مست شدی او ز باده عنبی
دهان به گوش من آرد به گاه نومیدی		چه می‌کند سر و گوش مرا به شهد لبی
غلام ساعت نومیدیم که آن ساعت		شراب وصل بتابد ز شیشه‌ای حلبی
از آن شراب پرستم که یار می بخشست		رخم چو شیشه می کرد و بود رخ ذهبی
برادرم پدرم اصل و فصل من عشقست		که خویش عشق بماند نه خویشی نسبی
خمش که مفخر آفاق شمس تبریزی		بشست نام و نشان مرا به خوش لقبی

خدایگان جمال و خلاصه خوبی		به جان و عقل درآمد به رسم گل کوبی
بیا بیا که حیات و نجات خلق تویی		بیا بیا که تو چشم و چراغ یعقوبی
قدم بنه تو بر آب و گلم که از قدمت		ز آب و گل برود تیرگی و محجوبی
ز تاب تو برسد سنگ‌ها به یاقوتی		ز طالبیت رسد طالبی به مطلوبی
بیا بیا که جمال و جلال می‌بخشی		بیا بیا که دوای هزار ایوبی
بیا بیا تو اگر چه نرفته‌ای هرگز		ولیک هر سخنی گویمت به مرغوبی
به جای جان تو نشین که هزار چون جانی		محب و عاشق خود را تو کش که محبوبی
اگر نه شاه جهان اوست ای جهان دژم		به جان او که بگویی چرا در آشوبی
گهی ز رایت سبزش لطیف و سرسبزی		ز قلب لشکر هیجاش گاه مقلوبی
دمی چو فکرت نقاش نقش‌ها سازی		گهی چو دسته فراش فرش‌ها روبی
چو نقش را تو بروبی خلاصه آن را		فرشتگی دهی و پر و بال کروبی
خموش آب نگهدار همچو مشک درست		ور از شکاف بریزی بدانک معیوبی
به شمس مفخر تبریز از آن رسید دلت		که چست دلدل دل می‌نمود مرکوبی

به عاقبت بپریدی و در نهان رفتی		عجب عجب به کدامین ره از جهان رفتی
بسی زدی پر و بال و قفس دراشکستی		هوا گرفتی و سوی جهان جان رفتی
تو باز خاص بدی در وثاق پیرزنی		چو طبل باز شنیدی به لامکان رفتی
بدی تو بلبل مستی میانه جغدان		رسید بوی گلستان به گل ستان رفتی
بسی خمار کشیدی از این خمیر ترش		به عاقبت به خرابات جاودان رفتی
پی نشانه دولت چو تیر راست شدی		بدان نشانه پریدی و زین کمان رفتی
نشان‌های کژت داد این جهان چو غول		نشان گذاشتی و سوی بی‌نشان رفتی
تو تاج را چه کنی چونک آفتاب شدی		کمر چرا طلبی چونک از میان رفتی
دو چشم کشته شنیدم که سوی جان نگرد		چرا به جان نگری چون به جان جان رفتی
دلا چه نادره مرغی که در شکار شکور		تو با دو پر چو سپر جانب سنان رفتی
گل از خزان بگریزد عجب چه شوخ گلی		که پیش باد خزانی خزان خزان رفتی
ز آسمان تو چو باران به بام عالم خاک		به هر طرف بدویدی به ناودان رفتی
خموش باش مکش رنج گفت و گوی بخسب		که در پناه چنان یار مهربان رفتی

چه باده بود که در دور از بگه دادی		که می‌شکافد دور زمانه از شادی
نبود باده به جان تو راست گو که چه بود		بهانه راست مکن کژ مگو به استادی
چه راست می‌طلبی ای دل سلیم از او		که راست نیست به جز قد او در این وادی
تو راست باش چو تیر و حریف کژ چو کمان		چو تیر زه به دهان گیر چون درافتادی
ازانک راستی تو غلام آن کژی است		اگر تو تیری بهر کمان کژ زادی
بیار بار دگر تا ببینم آن چه میست		که جان عارف مستی و خصم زهادی
نکو ندیدم آن بار سخت تشنه بدم		بیار بار دگر چون مطیع و منقادی
نمی‌فریبمت این یک بیار و دیگر بس		کی با تو حیله کند حیله را تو بنیادی
فریب و عشوه تو تلقین کنی دو عالم را		ولی مرا مددی ده چو خنب بگشادی
چو جمع روزه گشادند خیک را بمبند		که عیش را تو عروسی و هم تو دامادی
اگر به خوک از آن خیک جرعه‌ای بدهی		به پیش خوک کند شیر چرخ آحادی
چو نام باده برم آن تویی و آتش تو		وگر غریو کنم در میان فریادی
چنان نه‌ای تو که با تو دگر کسی گنجد		ولی ز رشک لقب‌های طرفه بنهادی
گهی سبو و گهی جام و گه حلال و حرام		همه تویی که گهی مهدیی و گه هادی
به نور رفعت ماهی به لطف چون گلزار		ولی چو سرو و چو سوسن ز هر دو آزادی
ولی چو ای همه گویم نداندت اجزا		که فرد جزو نداند به غیر افرادی
مثل به جزو زنم تا که جزو میل کند		چو میل کرد کشانیش تو به آبادی
بیار مفخر تبریز شمس تبریزی		مثال اصل که اصل وجود و ایجادی

ز قیل و قال تو گر خلق بو نبردندی		ز حسرت و ز فراقت همه بمردندی
ز جان خویش اگر بوی تو نیابندی		چو استخوان دل و جان را به سگ سپردندی
اگر نه پرتو لطفت بر آب می‌تابید		به جای آب همه زهر ناب خوردندی
اگر نه جرعه آن می بریختی بر خاک		ستارگان ز چه رو گرد خاک گردندی
گر آفتاب ازل گرمیی نبخشیدی		تموز و جمله نباتان او فسردندی
منزهی و درآمیختن عجب صفتی است		دریغ پرده اسرار درنوردندی
اگر نه پرده بدی ره روان پنهانی		ز انبهی همه پاهای ما فشردندی
ز پرده‌ها اگر آن روح قدس بنمودی		عقول و جان بشر را بدن شمردندی
گر آن بدی که تو اندیشه کرده‌ای ز زحیر		بتان و لاله رخان جمله زار و زردندی
چو صورتی نبدی خوب جز تصور تو		شراب‌های مروق ز درد دردندی
اگر خمش کنمی راز عشق فهم شدی		وگر چه خلق همه هند و ترک و کردندی

منم که کار ندارم به غیر بی‌کاری		دلم ز کار زمانه گرفت بیزاری
ز خاک تیره ندیدم به غیر تاریکی		ز پیر چرخ ندیدم به غیر مکاری
فروگذاشته‌ای شست دل در این دریا		نه ماهیی بگرفتی نه دست می‌داری
تو را چه شصت و چه هفتاد چون نخواهی پخت		گلی به دست نداری چه خار می‌خاری
کلاه کژ بنهی همچو ماه و نورت نیست		برو برو که گرفتار ریش و دستاری
چگونه برقی آخر که کشت می‌سوزی		چگونه ابری آخر که سنگ می‌باری
چو صید دام خودی پس چگونه صیادی		چو دزد خانه خویشی چگونه عیاری
اگر چه این همه باشد ولی اگر روزی		خیال یار مرا دیده‌ای نکو یاری
به ذات پاک خدایی که کارساز همه‌ست		چو مست کار امیر منی نکوکاری
اگر دو گام پیاده دویدی از پی او		تو یک سواره نه‌ای تو سپاه سالاری
بگیر دامن عشقی که دامنش گرمست		که غیر او نرهاند تو را ز اغیاری
به یاد عشق شب تیره را به روز آور		چو عشق یاد بود شب کجا بود تاری
تو خفته باشی و آن عشق بر سر بالین		برآوریده دو کف در دعا و در زاری
اگر بگویم باقی بسوزد این عالم		هلا قناعت کردم بس است گفتاری

بیا بیا که نیابی چو ما دگر یاری		چو ما به هر دو جهان خود کجاست دلداری
بیا بیا و به هر سوی روزگار مبر		که نیست نقد تو را پیش غیر بازاری
تو همچو وادی خشکی و ما چو بارانی		تو همچو شهر خرابی و ما چو معماری
به غیر خدمت ما که مشارق شادیست		ندید خلق و نبیند ز شادی آثاری
هزار صورت جنبان به خواب می‌بینی		چو خواب رفت نبینی ز خلق دیاری
ببند چشم خر و برگشای چشم خرد		که نفس همچو خر افتاد و حرص افساری
ز باغ عشق طلب کن عقیده شیرین		که طبع سرکه فروشست و غوره افشاری
بیا به جانب دارالشفای خالق خویش		کز آن طبیب ندارد گریز بیماری
جهان مثال تن بی‌سرست بی‌آن شاه		بپیچ گرد چنان سر مثال دستاری
اگر سیاه نه‌ای آینه مده از دست		که روح آینه توست و جسم زنگاری
کجاست تاجر مسعود مشتری طالع		که گرمدار منش باشم و خریداری
بیا و فکرت من کن که فکرتت دادم		چو لعل می‌خری از کان من بخر باری
به پای جانب آن کس برو که پایت داد		بدو نگر به دو دیده که داد دیداری
دو کف به شادی او زن که کف ز بحر ویست		که نیست شادی او را غمی و تیماری
تو بی‌ز گوش شنو بی‌زبان بگو با او		که نیست گفت زبان بی‌خلاف و آزاری

خورانمت می جان تا دگر تو غم نخوری		چه جای غم که ز هر شادمان گرو ببری
فرشته‌ای کنمت پاک با دو صد پر و بال		که در تو هیچ نماند کدورت بشری
نمایمت که چگونه‌ست جان رسته ز تن		فشانده دامن خود از غبار جانوری
در آن صبوح که ارواح راح خاص خورند		تو را خلاص نمایم ز روز و شب شمری
قضا که تیر حوادث به تو همی‌انداخت		تو را کند به عنایت از آن سپس سپری
روان شده‌ست نسیم از شکرستان وصال		که از حلاوت آن گم کند شکر شکری
ز بامداد بیاورد جام چون خورشید		که جزو جزو من از وی گرفت رقص گری
چو سخت مست شدم گفت هین دگر بدهم		که تا میان من و تو نماند این دگری
بده بده هله ای جان ساقیان جهان		کرم کریم نماید قمر کند قمری
به آفتاب جلال خدای بی‌همتا		نیافت چون تو مهی چرخ ازرق سفری
تمام این تو بگو ای تمام در خوبی		که بسته کرد مرا سکر باده سحری

اگر ز حلقه این عاشقان کران گیری		دلت بمیرد و خوی فسردگان گیری
گر آفتاب جهانی چو ابر تیره شوی		وگر بهار نوی مذهب خزان گیری
چو کاسه تا تهیی تو بر آب رقص کنی		چو پر شدی به بن حوض و جو مکان گیری
خدای داد دو دستت که دامن من گیر		بداد عقل که تا راه آسمان گیری
که عقل جنس فرشته‌ست سوی او پوید		ببینیش چو به کف آینه نهان گیری
بگیر کیسه پرزر باقرضواالله آی		قراضه قرض دهی صد هزار کان گیری
به غیر خم فلک خم‌های صدرنگ است		به هر خمی که درآیی از او نشان گیری
ز شیر چرخ گریزی به برج گاو روی		خری شوی به صفت راه کهکشان گیری
وگر تو خود سرطانی چو پهلوی شیری		یقین ز پهلوی او خوی پهلوان گیری
چو آفتاب جهان را پر از حیات کنی		چو زین جهان بجهی ملک آن جهان گیری
برآ چو آب ز تنور نوح و عالمگیر		چرا تنور خبازی که جمله نان گیری
خموش باش و همی‌تاز تا لب دریا		چو دم گسسته شوی گر ره دهان گیری

ز بامداد درآورد دلبرم جامی		به ناشتاب چشانید خام را خامی
نه باده‌اش ز عصیر و نه جام او ز زجاج		نه نقل او چو خسیسان به قند و بادامی
به باد باده مرا داد همچو که بر باد		به آب گرم مرا کرد یار اکرامی
بسی نمودم سالوس و او مرا می‌گفت		مکن مکن که کم افتد چنین به ایامی
طریق ناز گرفتم که نی برو امروز		ستیزه کرد و مرا داد چند دشنامی
چنین شراب و چو من ساقی و تو گویی نی		کی گوید این نه مگر جاهلی و یا عامی
هزار می‌نکند آنچ کرد دشنامش		خراب گشتم نی ننگ ماند و نی نامی
چگونه مست نگردی ز لطف آن شاهی		که او خراب کند عالمی به پیغامی
دلی بیابد تا این سخن تمام کنم		خراب کرد دلم را چنان دلارامی
سری نهادم بر پای او چو مستان من		پدید شد سر مست مرا سرانجامی
سر مرا به بر اندرگرفت و خوش بنواخت		غریب دلبریی و بدیع انعامی
وانگه از سر دقت به حاضران می‌گفت		نه درخورست چنین مرغ با چنین دامی
به باغ بلبل مستم صفیر من بشنو		مباش در قفسی و کناره بامی
فروکشیدم و باقی غزل نخواهم گفت		مگر بیابم چون خویش دوزخ آشامی

چه باک دارد عاشق ز ننگ و بدنامی		که عشق سلطنت است و کمال و خودکامی
پلنگ عشق چه ترسد ز رنگ و بوی جهان		نهنگ فقر چه ترسد ز دوزخ آشامی
چگونه باشد عاشق ز مستی آن می		که جام نیز ز تیزیش گم کند جامی
چه جای خاک که بر کوه جرعه‌ای برریخت		هزار عربده آورد و شورش و خامی
تو جام عشق چه دانی چو شیشه دل باشی		تو دام عشق چه دانی چو مرغ این دامی
ز صاف بحر نگویم اگر کفش بینی		مثال زیبق بر هیچ کف نیارامی
ملول و تیره شدی مر صفاش را چه گنه		نبات را چه جنایت چو سرکه آشامی
که خاک بر سر سرکا و مرد سرکه فروش		که شهد صاف ننوشد ز تیره ایامی
به من نگر که در این بزم کمترین عامم		ز بیخودی نشناسم ز خاص تا عامی

نهان شدند معانی ز یار بی‌معنی		کجا روم که نروید به پیش من دیوی
کی دید خربزه زاری لطیف بی‌سرخر		که من بجستم عمری ندیده‌ام باری
بگو به نفس مصور مکن چنین صورت		از این سپس متراش این چنین بت ای مانی
اگر نقوش مصور همه از این جنس اند		مخواه دیده بینا خنک تن اعمی
دو گونه رنج و عذابست جان مجنون را		بلای صحبت لولی و فرقت لیلی
ورای پرده یکی دیو زشت سر برکرد		بگفتمش که تویی مرگ و جسک گفت آری
بگفتم او را صدق که من ندیدستم		ز تو غلیظتر اندر سپاه بویحیی
بگفتمش که دلم بارگاه لطف خداست		چه کار دارد قهر خدا در این مأوی
به روز حشر که عریان کنند زشتان را		رمند جمله زشتان ز زشتی دنیی
در این بدم که به ناگاه او مبدل شد		مثال صورت حوری به قدرت مولی
رخی لطیف و منزه ز رنگ و گلگونه		کفی ظریف و مبرا ز حیله حنی
چنانک خار سیه را بهارگه بینی		کند میان سمن زار گلرخی دعوی
زهی بدیع خدایی که کرد شب را روز		ز دوزخی به درآورد جنت و طوبی
کسی که دیده به صنع لطیف او خو داد		نترسد ار چه فتد در دهان صد افعی
به افعیی بنگر کو هزار افعی خورد		شد او عصا و مطیعی به قبضه موسی
از آن عصا نشود مر تو را که فرعونی		چو مهره دزدی زان رو به افعیی اولی
خمش که رنج برای کریم گنج شود		برایمؤمنروضه‌ست نار در عقبی

اگر تو یار نداری چرا طلب نکنی		وگر به یار رسیدی چرا طرب نکنی
وگر رفیق نسازد چرا تو او نشوی		وگر رباب ننالد چراش ادب نکنی
وگر حجاب شود مر تو را ابوجهلی		چرا غزای ابوجهل و بولهب نکنی
به کاهلی بنشینی که این عجب کاریست		عجب تویی که هوای چنان عجب نکنی
تو آفتاب جهانی چرا سیاه دلی		که تا دگر هوس عقده ذنب نکنی
مثال زر تو به کوره از آن گرفتاری		که تا دگر طمع کیسه ذهب نکنی
چو وحدتست عزبخانه یکی گویان		تو روح را ز جز حق چرا عزب نکنی
تو هیچ مجنون دیدی که با دو لیلی ساخت		چرا هوای یکی روی و یک غبب نکنی
شب وجود تو را در کمین چنان ماهیست		چرا دعا و مناجات نیم شب نکنی
اگر چه مست قدیمی و نوشراب نه‌ای		شراب حق نگذارد که تو شغب نکنی
شرابم آتش عشقست و خاصه از کف حق		حرام باد حیاتت که جان حطب نکنی
اگر چه موج سخن می‌زند ولیک آن به		که شرح آن به دل و جان کنی به لب نکنی

اگر تو مست شرابی چرا حشر نکنی		وگر شراب نداری چرا خبر نکنی
وگر سه چار قدح از مسیح جان خوردی		ز آسمان چهارم چرا گذر نکنی
از آن کسی که تو مستی چرا جدا باشی		وز آن کسی که خماری چرا حذر نکنی
چو آفتاب چرا تو کلاه کژ ننهی		ز نور خود چو مه نو چرا کمر نکنی
چو آفتاب جمال قدیم تیغ زند		چو کان لعل چرا جان و دل سپر نکنی
وگر چو نای چشیدی ز لعل خوش دم او		چرا چو نی تو جهان را پر از شکر نکنی
وگر چو ابر تو حامل شدی از آن دریا		چرا چو ابر زمین را پر از گهر نکنی
ز گلشن رخ تو گلرخان همی‌جوشند		چرا چو حیز و محنث نه‌ای نظر نکنی
نگر به سبزقبایان باغ کآمده‌اند		به سوی شاه قبابخش چون سفر نکنی
چو خرقه و شجره داری از بهار حیات		چرا سر دل خود جلوه چون شجر نکنی
چو اعتبار ندارد جهان بر درویش		به بزم فقر چرا عیش معتبر نکنی

به هر دلی که درآیی چو عشق بنشینی		بجوشد از تک دل چشمه چشمه شیرینی
کلید حاجت خلقان بدان شده‌ست دعا		که جان جان دعایی و نور آمینی
دلا به کوی خرابات ناز تو نخرند		مکن تو بینی و ناموس تا جهان بینی
در آن الست و بلی جان بی‌بدن بودی		تو را نمود که آنی چه در غم اینی
تو را یکی پر و بالیست آسمان پیما		چه در پی خر و اسپی چه در غم زینی
بگو بگو تو چه جستی که آنت پیش نرفت		بیا بیا که تو سلطان این سلاطینی
تو تاج شاه جهان را عزیزتر گهری		عروس جان نهان را هزار کابینی
چه چنگ درزده‌ای در جهان و قانونش		که از ورای فلک زهره قوانینی
به روز جلوه ملایک تو را سجود کنند		بنشنوند ز ابلیسیان که تو طینی
میان ببستی و کردی به صدق خدمت دین		کنند خدمت تو بعد از این که تو دینی
ستاره وار به انگشت‌ها نمودندت		چو آفتاب کنون نامشار تعیینی
اگر چه درخور نازی نیاز را مگذار		برای رشک ز ویسه خوشست رامینی
خمش به سوره کنون اقرا بسی عمل کردی		ز قشر حرف گذر کن کنون که والتینی

ز بامداد دلم می‌پرد به سودایی		چو وام دار مرا می‌کند تقاضایی
عجب به خواب چه دیده‌ست دوش این دل من		که هست در سرم امروز شور و صفرایی
ولی دلم چه کند چون موکلان قضا		همی‌رسند پیاپی به دل ز بالایی
پرست خانه دل از موکل عجمی		که نیست یک سر سوزن بهانه را جایی
بهانه نیست وگر هست کو زبان و دلی		گریز نیست وگر هست کو مرا پایی
جهان که آمد و ما همچو سیل از سر کوه		روان و رقص کنانیم تا به دریایی
اگر چه سیل بنالد ز راه ناهموار		قدم قدم بودش در سفر تماشایی
چگونه زار ننالم من از کسی که گرفت		به هر دو دست و دهان او مرا چو سرنایی
هوس نشسته که فردا چنین کنیم و چنان		خبر ندارد کو را نماند فردایی
غلام عشقم کو نقد وقت می‌جوید		نه وعده دارد و نه نسیه‌ای و نی رایی

شدم به سوی چه آب همچو سقایی		برآمد از تک چه یوسفی معلایی
سبک به دامن پیراهنش زدم من دست		ز بوی پیرهنش دیده گشت بینایی
به چاه در نظری کردم از تعجب من		چه از ملاحت او گشته بود صحرایی
کلیم روح به هر جا رسید میقاتش		اگر چه کور بود گشت طور سینایی
زنخ ز دست رقیبی که گفت از چه دور		از این سپس منم و چاه و چون تو زیبایی
کسی که زنده شود صد هزار مرده از او		عجب نباشد اگر پیر گشت برنایی
هزار گنج گدای چنین عجب کانی		هزار سیم نثار لطیف سیمایی
جهان چو آینه پرنقش توست اما کو		به روی خوب تو بی‌آینه تماشایی
سخن تو گو که مرا از حلاوت لب تو		نه عقل ماند و نه اندیشه‌ای و نی رایی

رسید ترکم با چهره‌های گل وردی		بگفتمش چه شد آن عهد گفت اول وردی
بگفتمش که یکی نامه‌ای به دست صبا		بدادمی عجب آورد گفت گستردی
بگفتمش که چرا بی‌گه آمدی ای دوست		بگفت سیرو یدی یلده یلدشم اردی
بگفتمش ز رخ توست شهر جان روشن		ز آفتاب درآموختی جوامردی
بگفت طرح نهد رخ رخم دو صد خور را		تو چون مرا تبع او کنی زهی سردی
بقای من چو بدید و زوال خود خورشید		گرفت در طلبم عادت جهان گردی
سجود کردم و مستغفرانه نالیدم		بدید اشک مرا در فغان و پردردی
بگفت نی که به قاصد مخالفی گفتی		به عشق گفت من و گفتنم درآوردی
بگفتمش گل بی‌خار و صبح بی‌شامی		که بندگان را با شیر و شهد پروردی
ز لطف‌های توست آنک سرخ می‌گویند		به عرف حیله زر را بدان همه زردی
بگفت باش کم آزار و دم مزن خامش		که زرد گفتی زر را به فن و آزردی

تو در عقیله ترتیب کفش و دستاری		چگونه رطل گران خوار را به دست آری
به جان من به خرابات آی یک لحظه		تو نیز آدمیی مردمی و جان داری
بیا و خرقه گرو کن به می فروش الست		که پیش از آب و گلست از الست خماری
فقیر و عارف و درویش وانگهی هشیار		مجاز بود چنین نام‌ها تو پنداری
سماع و شرب سقاهم نه کار درویش‌ست		زیان و سود کم و بیش کار بازاری
بیا بگو که چه باشد الست عیش ابد		ملنگ هین به تکلف که سخت رهواری
سری که درد ندارد چراش می‌بندی		چرا نهی تن بی‌رنج را به بیماری

فرست باده جان را به رسم دلداری		بدان نشان که مرا بی‌نشان همی‌داری
بدان نشان که همه شب چو ماه می‌تابی		درون روزن دل‌ها برای بیداری
بدان نشان که دمم داده‌ای از می که خویش		تهی و پر کنمت دم به دم قدح واری
بگرد جمع مرا چون قدح چه گردانی		چو باده را به گرو برده‌ای نمی‌آری
از آن میی که اگر بر کلوخ برریزی		کلوخ مرده برآرد هزار طراری
از آن میی که اگر باغ از او شکوفه کند		ز گل گلی بستانی ز خار هم خاری
چو بی‌تو ناله برآرم ز چنگ هجر تو من		چو چنگ بی‌خبرم از نوا و از زاری
گره گشای خداوند شمس تبریزی		که چشم جادوی او زد گره به سحاری

نگاهبان دو دیده‌ست چشم دلداری		نگاه دار نظر از رخ دگر یاری
وگر نه به سینه درآید به غیر آن دلبر		بگو برو که همی‌ترسم از جگرخواری
هلا مباد که چشمش به چشم تو نگرد		درون چشم تو بیند خیال اغیاری
به من نگر که مرا یار امتحان‌ها کرد		به حیله برد مرا کشکشان به گلزاری
گلی نمود که گل‌ها ز رشک او می‌ریخت		بتی که جمله بتان پیش او گرفتاری
چنین چنین به تعجب سری بجنبانید		که نادرست و غریبست درنگر باری
چنانک گفت طراریم دزد در پی توست		چو من سپس نگریدم ربود دستاری
ز آب دیده داوود سبزه‌ها بررست		به عذر آنک به نقشی بکرد نظاری
براند مر پدرت را کشان کشان ز بهشت		نظر به سنبله تر یکی ستمکاری
حذر ز سنبل ابرو که چشم شه بر توست		هلا که می‌نگرد سوی تو خریداری
چو مشتری دو چشم تو حی قیومست		به چنگ زاغ مده چشم را چو مرداری
دهی تو کاله فانی بری عوض باقی		لطیف مشتریی سودمند بازاری
خمش خمش که اگر چه تو چشم را بستی		ریای خلق کشیدت به نظم و اشعاری
ولیک مفخر تبریز شمس دین با توست		چه غم خوری ز بد و نیک با چنین یاری

اگر به خشم شود چرخ هفتم از تو بری		به جان من که نترسی و هیچ غم نخوری
اگر دلت به بلا و غمش مشرح نیست		یقین بدانک تو در عشق شاه مختصری
ز رنج گنج بترس و ز رنج هر کس نی		که خشم حق نبود همچو کینه بشری
چو غیر گوهر معشوق گوهری دانی		تو را گهر نپذیرد ازانک بدگهری
وگر چو حامله لرزان شوی به هر بویی		ز حاملان امانت بدانک بو نبری
پسند خویش رها کن پسند دوست طلب		که ماند از شکر آن کس که او کند شکری
ز ذوق خویش مگو با کسی که همدل نیست		ازانک او دگرست و تو خود کسی دگری

دلا همای وصالی بپر چرا نپری		تو را کسی نشناسد نه آدمی نه پری
تو دلبری نه دلی لیک به هر حیله و مکر		به شکل دل شده‌ای تا هزار دل ببری
دمی به خاک درآمیزی از وفا و دمی		ز عرش و فرش و حدود دو کون برگذری
روان چرات نیابد چو پر و بال ویی		نظر چرات نبیند چو مایه نظری
چه زهره دارد توبه که با تو توبه کند		خبر کی باشد تا با تو ماندش خبری
چه باشد آن مس مسکین چو کیمیا آید		که او فنا نشود از مسی به وصف زری
کیست دانه مسکین چو نوبهار آید		که دانگیش نگردد فنا پی شجری
کیست هیزم مسکین که چون فتد در نار		بدل نگردد هیزم به شعله شرری
ستاره‌هاست همه عقل‌ها و دانش‌ها		تو آفتاب جهانی که پرده شان بدری
جهان چو برف و یخی آمد و تو فصل تموز		اثر نماند از او چون تو شاه بر اثری
کیم بگو من مسکین که با تو من مانم		فنا شوم من و صد من چو سوی من نگری
کمال وصف خداوند شمس تبریزی		گذشته‌ست ز اوهام جبری و قدری

به من نگر که به جز من به هر کی درنگری		یقین شود که ز عشق خدای بی‌خبری
بدان رخی بنگر که کو نمک ز حق دارد		بود که ناگه از آن رخ تو دولتی ببری
تو را چو عقل پدر بوده‌ست و تن مادر		جمال روی پدر درنگر اگر پسری
بدانک پیر سراسر صفات حق باشد		وگر چه پیر نماید به صورت بشری
به پیش تو چو کفست و به وصف خود دریا		به چشم خلق مقیمست و هر دم او سفری
هنوز مشکل مانده‌ست حال پیر تو را		هزار آیت کبری در او چه بی‌هنری
رسید صورت روحانیی به مریم دل		ز بارگاه منزه ز خشکی و ز تری
از آن نفس که در او سر روح پنهان شد		بکرد حامله دل را رسول رهگذری
ایا دلی که تو حامل شدی از آن خسرو		به وقت جنبش آن حمل تا در او نگری
چو حمل صورت گیرد ز شمس تبریزی		چو دل شوی تو و چون دل به سوی غیب پری

بیا بیا که پشیمان شوی از این دوری		بیا به دعوت شیرین ما چه می‌شوری
حیات موج زنان گشته اندر این مجلس		خدای ناصر و هر سو شراب منصوری
به دست طره خوبان به جای دسته گل		به زیر پای بنفشه به جای محفوری
هزار جام سعادت بنوش ای نومید		بگیر صد زر و زور ای غریب زرزوری
هزار گونه زلیخا و یوسفند این جا		شراب روح فزای و سماع طنبوری
جواهر از کف دریای لامکان ز گزاف		به پیش مؤمن و کافر نهاده کافوری
میان بحر عسل بانگ می‌زند هر جان		صلا که بازرهیدم ز شهد زنبوری
فتاده‌اند به هم عاشقان و معشوقان		خراب و مست رهیده ز ناز مستوری
قیامت‌ست همه راز و ماجراها فاش		که مرده زنده کند ناله‌های ناقوری
برآر باز سر ای استخوان پوسیده		اگر چه سخره ماری و طعمه موری
ز مور و مار خریدت امیر کن فیکون		بپوش خلعت میری جزای مأموری
تو راست کان گهر غصه دکان بگذار		ز نور پاک خوری به که نان تنوری
شکوفه‌های شراب خدا شکفت بهل		شکوفه‌ها و خمار شراب انگوری
جمال حور به از بردگان بلغاری		شراب روح به از آش‌های بلغوری
خیال یار به حمام اشک من آمد		نشست مردمک دیده‌ام به ناطوری
دو چشم ترک خطا را چه ننگ از تنگی		چه عار دارد سیاح جان از این عوری
درخت شو هله ای دانه‌ای که پوسیدی		تویی خلیفه و دستور ما به دستوری
کی دیده‌ست چنین روز با چنان روزی		که واخرد همه را از شبی و شب کوری
کرم گشاد چو موسی کنون ید بیضا		جهان شده‌ست چو سینا و سینه نوری
دلا مقیم شو اکنون به مجلس جان‌ها		که کدخدای مقیمان بیت معموری
مباش بسته مستی خراب باش خراب		یقین بدانک خرابیست اصل معموری
خراب و مست خدایی در این چمن امروز		هزار شیشه اگر بشکنی تو معذوری
به دست ساقی تو خاک می‌شود زر سرخ		چو خاک پای ویی خسروی و فغفوری
صلای صحت جان هر کجا که رنجوریست		تو مرده زنده شدن بین چه جای رنجوری
غلام شعر بدانم که شعر گفته توست		که جان جان سرافیل و نفخه صوری
سخن چو تیر و زبان چو کمان خوارزمی است		که دیر و دور دهد دست وای از این دوری
ز حرف و صوت بباید شدن به منطق جان		اگر غفار نباشد بس است مغفوری
کز آن طرف شنوااند بی‌زبان دل‌ها		نه رومیست و نه ترکی و نی نشابوری
بیا که همره موسی شویم تا که طور		که کلم الله آمد مخاطبه طوری
که دامنم بگرفته‌ست و می‌کشد عشقی		چنانک گرسنه گیرد کنار کندوری
ز دست عشق کی جسته‌ست تا جهد دل من		به قبض عشق بود قبضه قلاجوری

مسلم آمد یار مرا دل افروزی		چه عشق داد مرا فضل حق زهی روزی
اگر سرم برود گو برو مرا سر اوست		رهیدم از کله و از سر و کله دوزی
دهان به گوش من آورد و گفت در گوشم		یکی حدیث بیاموزمت بیاموزی
چو آهوی ختنی خون تو شود همه مشک		اگر دمی بچری تو ز ما به خوش پوزی
چو جان جان شده‌ای ننگ جان و تن چه کشی		چو کان زر شده‌ای حبه‌ای چه اندوزی
به سوی مجلس خوبان بکش حریفان را		به خضر و چشمه حیوان بکن قلاوزی
شراب لعل رسیده‌ست نیست انگوری		شکر نثار شد و نیست این شکر خوزی
هوا و حرص یکی آتشیست تو بازی		بپر گزاف پر و بال را چه می‌سوزی
خمش که خلق ندانند بانگ را ز صدا		تویی که دانی پیروزه را ز پیروزی

بیا بیا که تو از نادرات ایامی		برادری پدری مادری دلارامی
به نام خوب تو مرده ز گور برخیزد		گزاف نیست برادر چنین نکونامی
تو فضل و رحمت حقی که هر که در تو گریخت		قبول می کنیش با کژی و با خامی
همی‌زیم به ستیزه و این هم از گولیست		که تا مرا نکشی ای هوس نیارامی
به هیچ نقش نگنجی ولیک تقدیرا		اگر به نقش درآیی عجب گل اندامی
گهی فراق نمایی و چاره آموزی		گهی رسول فرستی و جان پیغامی
درون روزن دل چون فتاد شعله شمع		بداند این دل شب رو که بر سر بامی
مرادم آنک شود سایه و آفتاب یکی		که تا ز عشق نمایم تمام خوش کامی
محال جوی و محالم بدین گناه مرا		قبول می‌نکند هیچ عالم و عامی
تو هم محال ننوشی و معتقد نشوی		برو برو که مرید عقول و احلامی
اگر ز خسرو جان‌ها حلاوتی یابی		محال هر دو جهان را چو من درآشامی
ور از طبیب طبیبان گوارشی یابی		مکاشفی تو بخوان خدا نه اوهامی
برآ ز مشرق تبریز شمس دین بخرام		که بر ممالک هر دو جهان چو بهرامی

بلندتر شده‌ست آفتاب انسانی		زهی حلاوت و مستی و عشق و آسانی
جهان ز نور تو ناچیز شد چه چیزی تو		طلسم دلبریی یا تو گنج جانانی
زهی قلم که تو را نقش کرد در صورت		که نامه همه را نانبشته می‌خوانی
برون بری تو ز خرگاه شش جهت جان را		چو جان نماند بر جاش عشق بنشانی
دلا چو باز شهنشاه صید کرد تو را		تو ترجمانبگ سر زبان مرغانی
چه ترجمان که کنون بس بلند سیمرغی		که آفت نظر جان صد سلیمانی
درید چارق ایمان و کفر در طلبت		هزارساله از آن سوی کفر و ایمانی
به هر سحر که درخشی خروس جان گوید		بیا که جان و جهانی برو که سلطانی
چو روح من بفزوده‌ست شمس تبریزی		به سوی او برم از باغ روح ریحانی

ایا مربی جان از صداع جان چونی		ایا ببرده دل از جمله دلبران چونی
ز زحمت شب ما و ز ناله‌های صبوح		که می‌رسد به تو ای ماه مهربان چونی
ایا کسی که نخفت و نخفت چشم خوشت		ز لکلک جرس و بانگ پاسبان چونی
ایا غریب فلک تو بر این زمین حیفی		ایا جهان ملاحت در این جهان چونی
ز آفتاب کی پرسد که چون همی‌گردی		به گلستان که بگوید که گلستان چونی
ز روی زرد بپرسند درد دل چونست		ولی کسی بنپرسد که ارغوان چونی
چو روی زشت به آیینه گفت چونی تو		بگفت من چو چراغم تو قلتبان چونی
جواب گفت که من بازگونه می‌پرسم		مثال کشت که گوید به آسمان چونی
دهان گشادم یعنی ببین که لب خشکم		که تا شراب تو گوید که ای دهان چونی
ز گفت چون تو جویی روان شود در حال		میان جان و روانم که ای روان چونی
بگو تو باقی این را که از خمار لبت		سرم گران شد پرسش که سرگران چونی

ز آب تشنه گرفته‌ست خشم می‌بینی		گرسنه آمد و با نان همی‌کند بینی
ز آفتاب گرفته‌ست خشم گازر نیز		زهی حماقت و ادبیر و جهل و گر کینی
تو را که معدن زر پیش خود همی‌خواند		نمی‌روی و قراضه ز خاک می‌چینی
قراضه‌هاست ز حسن ازل در این خوبان		در آب و گل به چه آمد پی خوش آیینی
چو کان حسن بچیند قراضه‌ها ز بتان		به آب و گل بنماید که آن نه‌ای اینی
تو جهد کن که سراسر همه قراضه شوی		روی به معدن خود زانک جمله زرینی
به شهد جذبه من آب جفا بیامیزم		که شهد صرف گلو گیردت ز شیرینی
کشیدمت نه دعاها کشند آمین را		کشانه شو سوی من گر چه لنگ تخمینی
به سوی بحر رو ای ماهی و مکش خود را		تو با سعادت و اقبال خود چه در کینی
اگر تو می‌نروی آن کرم تو را بکشد		چنین کند کرم و رحمت سلاطینی
وگر درشت کشد مر تو را مترسان دل		که یوسفست کشنده تو ابن یامینی
به تهمت و به درشتی و دزدیش بکشید		که صاع زر تو ببردی به بد تو تعیینی
چو خلوت آمد گفتش که من قرین توام		تو لایقی بر من من دعا تو آمینی
در آن مکان که مکان نیست قصرها داری		در این مکان فنا چون حریص تمکینی
هزار بارت گفتم خمش کن و تن زن		تو از لجاج کنون احمدی و پارینی
فداح روح حیاتی فانت تحیینی		و انت تخلص دیباجتی من الطین
و انت تلبس روحی مکرما حللا		بها اعیش و تکفیننی لتکفینی
ایا مفجر عین تقر عینینی		سقاها سکراتی و شربها دینی

بیامدیم دگربار سوی مولایی		که تا به زانوی او نیست هیچ دریایی
هزار عقل ببندی به هم بدو نرسد		کجا رسد به مه چرخ دست یا پایی
فلک به طمع گلو را دراز کرد بدو		نیافت بوسه ولیکن چشید حلوایی
هزار حلق و گلو شد دراز سوی لبش		که ریز بر سر ما نیز من و سلوایی
بیامدیم دگربار سوی معشوقی		که می‌رسید به گوش از هواش هیهایی
بیامدیم دگربار سوی آن حرمی		که فرق سجده کنش هست آسمان سایی
بیامدیم دگربار سوی آن چمنی		که هست بلبل او را غلام عنقایی
بیامدیم بدو کو جدا نبود از ما		که مشک پر نشود بی‌وجود سقایی
همیشه مشک بچفسیده بر تن سقا		که نیست بی‌تو مرا دست و دانش و رایی
بیامدیم دگربار سوی آن بزمی		که شد ز نقل خوشش کام نیشکرخایی
بیامدیم دگربار سوی آن چرخی		که جان چو رعد زند در خمش علالایی
بیامدیم دگربار سوی آن عشقی		که دیو گشت ز آسیب او پری زایی
خموش زیر زبان ختم کن تو باقی را		که هست بر تو موکل غیور لالایی
حدیث مفخر تبریز شمس دین کم گو		که نیست درخور آن گفت عقل گویایی

تو نور دیده جان یا دو دیده مایی		که شعله شعله به نور بصر درافزایی
تو آفتاب و دلم همچو سایه در پی تو		دو چشم در تو نهاده‌ست و گشته هرجایی
از آن زمان که چو نی بسته‌ام کمر پیشت		حرارتیست درون دل از شکرخایی
ز کان لطف تو نقدست عیش و عشرت ما		نیم به دولت عشق لب تو فردایی
به ذات پاک خداوند کز تو دزدیده‌ست		هر آنچ آب حیاتست روح افزایی
ز جوی حسن تو خوبان سبو سبو برده		به تشنگان ره عشق کرده سقایی
زهی سعادت آن تشنگان که بوی برند		به اصل چشمه آب خوش مصفایی
سبوی صورت‌ها را به سنگ برنزنند		خورند آب حیات تو را ز بالایی
خدیو مفخر تبریز شمس دین به حق		دو صد مراد برآری چنین چو بازآیی

تو عاشقی چه کسی از کجا رسیدستی		مرا چه می‌نگری کژ به شب خریدستی
چه ظلم کردم بر تو که چون ستم زدگان		کله زدی به زمین بر قبا دریدستی
تظلمی به سلف می‌کنی مگر پیشین		که داغ و درد و غم عاشقان شنیدستی
غلط ز رنگ تو پیداست ز آل یعقوبی		بدیده رخ یوسف که کف بریدستی
ز تیر غمزه دلدار اگر نخست دلت		چرا ز غصه و غم چون کمان خمیدستی
ز آه و ناله تو بوی مشک می‌آید		یقین تو آهوی نافی سمن چریدستی
تو هر چه هستی می‌باش یک سخن بشنو		اگر چه میوه حکمت بسی بچیدستی
حدیث جان توست این و گفت من چو صداست		اگر تو شیخ شیوخی وگر مریدستی
تو خویش درد گمان برده‌ای و درمانی		تو خویش قفل گمان برده‌ای کلیدستی
اگر ز وصف تو دزدم تو شحنه عقلی		وگر تمام بگویم ابایزیدستی
دریغ از تو که در آرزوی غیری تو		جمال خویش ندیدی که بی‌ندیدستی
تو را کسی بشناسد که اوت کسی کرده‌ست		دگر کسیت نداند که ناپدیدستی
دلا برو بر یار و مباش بسته خویش		که سایح و سبک و چابک و جریدستی
به ترک مصر بگفتی ز شومی فرعون		بر شعیب چو موسی فروخزیدستی
چون عمر ماست حدیثش دراز اولیتر		چنین درازسخن را بدان کشیدستی
همی‌دوم پی ظل تو شمس تبریزی		مگر منم عرفه تو مگر که عیدستی

رهید جان دوم از خودی و از هستی		شده‌ست صید شهنشاه خویش در مستی
زهی وجود که جان یافت در عدم ناگاه		زهی بلند که جان گشت در چنین پستی
درست گشت مرا آنچ من ندانستم		چو در درستی ای مه مرا تو بشکستی
چو گشت عشق تو فصاد و اکحلم بگشاد		چو خون بجستم از تن زهی سبک دستی
طبیب فقر بجست و گرفت گوش دلم		که مژده ده که ز رنج وجود وارستی
ز انتظار رهیدی که کی صبا بوزد		نه بحر را تو زبونی نه بسته شستی
ز شمس تبریز این جنس‌ها بخر بفروش		ز نقدهاش چو آن کیسه بر کمر بستی

بیا بیا که چو آب حیات درخوردی		بیا بیا که شفا و دوای هر دردی
بیا بیا که گلستان ثنات می‌گوید		بیا بیا بنما کز کجاش پروردی
بیا بیا که به بیمارخانه بی‌قدمت		نمی‌رود ز رخ هیچ خسته‌ای زردی
برآ برآ هله ای آفتاب چون بی‌تو		نمی‌رود ز هوا هیچ تلخی و سردی
برآ برآ هله ای مه که حیف بسیارست		که دیده‌ها همه گریان و تو در این گردی
بیا بیا که ولی نعمت همه کونی		که مخلص دل حیران و مهره نردی
بیا بیا و بیاموز بنده خود را		که در امامت و تعلیم و آگهی فردی

به جان تو که بگویی وطن کجا داری		که سخت فتنه عقلی و خصم هشیاری
چو خارپشت سر اندرکشید عقل امروز		که ساقی می گلگون و رشک گلزاری
سماع باره نبودم تو از رهم بردی		به مکر راه زن صد هزار طراری
به گوش چرخ چه گفتی که یاوه گرد شده‌ست		به گوش ابر چه گفتی که کرد درباری
به خاک هم چه نمودی که گشت آبستن		ز باد هم چه ربودی که می‌کند زاری
به کوه‌ها چه سپردی که گنج ساز شدند		به بحرها تو بیاموختی گهرباری
به گوش کفر چه گفتی که چشم و گوش ببست		به گوش عقل چه گفتی که گشت انواری
چگونه از کف غم می‌رهانیم در خواب		چگونه در غم وا می‌کشی به بیداری
به مثل خواب هزاران طریق و چاره‌استت		که ره دهی دل و جان را به غصه نسپاری
چنانک عارف بیدار و خفته از دنیا		ز خار رست کسی که سرش تو می‌خاری
به آفتاب و به ماه و به اختران و فلک		چه داده‌ای تو که بی‌پر کنند طیاری
به ذره‌های پرنده چه نغمه از تو رسید		که گر به کوه رسانی همش به رقص آری
دماغ آب و گلی را ز مکر پر کردی		چنانک با تو همی‌پیچد او به مکاری
دمی که درندمی تو تهی شوند چو خیک		نه‌های و هوی بماند نه زور و رهواری
خموش کردم و بگریختم ز خود صد بار		کشان کشان تو مرا سوی گفت می‌آری

به حق آنک تو جان و جهان جانداری		مرا چنانک بپرورده‌ای چنان داری
به حق حلقه عزت که دام حلق منست		مرا به حلقه مستان و سرخوشان داری
به حق جان عظیمی که جان نتیجه اوست		چنان کنی که مرا در میان جان داری
به حق گنج نهانی که در خرابه ماست		مرا ز چشم همه مردمان نهان داری
به حق باغی کز چشم خلق پنهانست		رخ نژند مرا همچو ارغوان داری
به حق بام بلندی که صومعه ملکست		مرا به بام برآری چو نردبان داری
دری که هیچ نبستی به روی ما دربند		اگر ز راحت و از سود ما زیان داری
چو از فغان تو نزدیکتر به تو یارست		چه حکمتست که نزدیک را فغان داری
در آفرینش عالم چو حکمت اظهارست		تو نیز ظاهر می‌کن اگر بیان داری
به برج آتش فرمود دیگ پالان کن		برای پختن خامی چو دیگدان داری
به برج آبی فرمود خاک را تر کن		به شکر آنک درون چشمه روان داری
به سعد اکبر فرمود هین هنر بنما		که از گشایش بی‌چون ما نشان داری
به نحس اکبر فرمود رو حسودی کن		دگر بگو چه کنی چون هنر همان داری
چو کرد ظاهر هجده هزار عالم را		برای حکمت اظهار اگر عیان داری
هر آنک او هنری دارد او همی‌کوشد		که شهره گردد در دانش و عنان داری
هنروری که بپوشد هنر غرض آنست		که شهره گردد در ستر و در نهان داری
وگر بستر بپوشد هنر غرض آنست		که شهره گردد در دانش و صوان داری
نه انبیا که رسیدند بهر اظهارند		که ای نتیجه خاک از درونه کان داری
که من به تن بشرمثلکم بدم و اکنون		مقام گنجم و تو حبه‌ای از آن داری
منم دل تو دل از خود مجوی از من جوی		مرید پیر شو ار دولت جوان داری
اگر ز خویش بدانی مرا ندانی خویش		درون خویش بسی رنج و امتحان داری
بیا تو جزو منی جزو را ز کل مسکل		بچفس بر کل زیرا کل کلان داری
گمان که جزو یقینست شد یقین ز یقین		وگر جدا هلیش از یقین گمان داری
دلیل سود ندارد تو را دلیل منم		چو بی‌منی نرهی گر دلیل لان داری
اگر دعا نکنم لطف او همی‌گوید		که سرد و بسته چرایی بگو زبان داری
بگفتمش که چو جانم روان شود از تن		شعار شعر مرا با روان روان داری
جواب داد مرا لطف او که ای طالب		خود این شدست ز اول چه دل طپان داری
دلا بگو تو تمام سخن دهان بستیم		سخن تو گوی که گفتار جاودان داری
بیار معنی اسما تو شمس تبریزی		در آسمان چو نه‌ای تا چه آسمان داری

شبی که دررسد از عشق پیک بیداری		بگیرد از سر عشاق خواب بیزاری
ستاره سجده کند ماه و زهره حال آرد		رها کن خرد و عقل سیر و رهواری
زهی شبی که چنان نجم در طلوع آید		به روز روشن بدهد صفات ستاری
ز ابتدای جهان تا به انتهای جهان		کسی ندید چنین بی‌هشی و هشیاری
تو خواه برجه و خواهی فروجه این نبود		کی زهره دارد با آفتاب سیاری
طمع مدار که امشب بر تو آید خواب		که برنشست به سیران خدیو بیداری

اگر تو همره بلبل ز بهر گلزاری		تو خار را همه گل بین چو بهر گل زاری
نمی‌شناسی باشد که خار گل باشد		اگر چه می خلدت عاقبت کند یاری
درون خار گلست و برون خار گلست		به احتیاط نگر تا سر کی می‌خاری
چه احتیاط مرا عقل و احتیاط نماند		تو احتیاط کن آخر که مرد هشیاری
غلط تو هم نتوانی نگاه داشت مرا		عجب ز شمع تو پروانه را نگه داری
خوشست تلخی دارو و سیلی استاد		غنیمتست ز یار وفا جفاکاری
به دست دلبر اگر عاشقی زبون باشد		ز عشق و عقل ویست آن نه از سبکساری
به غیر ناز و جفا هر چه می‌کند معشوق		مباش ایمن کان فتنه است و طراری
زبون و دستخوش و عشوه می خوریم ای عشق		اگر دروغ فروشی و گر محال آری
دروغ و عشوه و صدق و محال او حالست		ولیک غیر نبیند به چشم اغیاری

حرام گشت از این پس فغان و غمخواری		بهشت گشت جهان زانک تو جهان داری
مثال ده که نروید ز سینه خار غمی		مثال ده که کند ابر غم گهرباری
مثال ده که نیاید ز صبح غمازی		مثال ده که نگردد جهان به شب تاری
مثال ده که نریزد گلی ز شاخ درخت		مثال ده که کند توبه خار از خاری
مثال ده که رهد حرص از گداچشمی		مثال ده که طمع وارهد ز طراری
مثال گر ندهی حسن بی‌مثال تو بس		که مستی دل و جانست و خصم هشیاری
چو شب به خلوت معراج تو مشرف شد		به آفتاب نظر می‌کند به صد خواری
ز رشک نیشکرت نی هزار ناله کند		ز چنگ هجر تو گیرند چنگ‌ها زاری
ز تف عشق تو سوزی است در دل آتش		هم از هوای تو دارد هوا سبکساری
برای خدمت تو آب در سجود رود		ز درد توست بر این خاک رنگ بیماری
ز عشق تابش خورشید تو به وقت طلوع		بلند کرد سر آن کوه نی ز جباری
که تا نخست برو تابد آن تف خورشید		نخست او کند آن نور را خریداری
تنا ز کوه بیاموز سر به بالا دار		که کان عشق خدایی نه کم ز کهساری
مکن به زیر و به بالا به لامکان کن سر		که هست شش جهت آن جا تو را نگوساری
به دل نگر که دل تو برون شش جهت است		که دل تو را برهاند از این جگرخواری
روانه باش به اسرار و می تماشا کن		ز آسمان بپذیر این لطیف رفتاری
چو غوره از ترشی رو به سوی انگوری		چو نی برو ز نیی جانب شکرباری
حلاوت شکر او گلوی من بگرفت		بماندم از رخ خوبش ز خوب گفتاری
بگو به عشق که ای عشق خوش گلوگیری		گه جفا و وفا خوب و خوب کرداری
گلو چو سخت بگیری سبک برآید جان		درآیدم ز تو جان چون گلوم افشاری
گلوی خود به رسن زان سپرد خوش منصور		دلا چو بوی بری صد گلو تو بسپاری
ز کودکی تو به پیری روانه‌ای و دوان		ولیکن آن حرکت نیست فاش و اظهاری

به اهل پرده اسرارها ببر خبری		که پرده‌های شما بردرید از قمری
نشسته بودند یک شب نجوم و سیارات		برای طلعت آن آفتاب در سمری
برید غیرت شمشیر برکشید و برفت		که در چه‌اید بگفتند نیستمان خبری
برید غیرت واگشت و هر یکی می‌گفت		به ناله‌های پرآتش که آه واحذری
شبانگهانی عقرب چو کزدمک می‌رفت		به گوش‌های سراپرده‌هاش بر خطری
که پاسبان سراپرده جلالت او		به نفط قهر بزد تا بسوخت از شرری
دریغ دیده بختم به کحل خاک درش		ز بهر روشنی چشم یافتی نظری
که تا به قوت آن یک نظر بدو کردی		که مهر و ماه نیابند اندر او اثری
که نسر طایر بگذشت از هوس آن سو		به اعتماد که او راست بسته بال و پری
یکی مگس ز شکرهای بی‌کرانه او		پرید در پی آن نسر و برسکست سری
چو بوی خمر رحیقش برون زند ز جهان		خراب و مست ببینی به هر طرف عمری
به بر و بحر فتادست ولوله شادی		که بحر رحمت پوشید قالب بشری
فکند ایمن و ساکن حذرکنان بلا		سلاح‌ها بفراغت ز تیغ یا سپری
که ذره‌های هواها و قطره‌های بحار		به گوش حلقه او کرد و بر میان کمری
چو حق خدمت او ماجرا کند آغاز		یقین شود همه را زانک نیستشان هنری
نگارگر بگه نقش شهرها می‌کرد		گشاد هندسه را پس مهندسانه دری
چو دررسید به تبریز و نقش او ناگاه		برو فتاد شعاعات روح سیمبری
قلم شکست و بیفتاد بی‌خبر بر جای		چو مستیان شبانه ز خوردن سکری
تمام چون کنم این را که خاطر از آتش		همی‌گدازد در آب شکر چون شکری

بجه بجه ز جهان تا شه جهان باشی		شکر ستان هله تا تو شکرستان باشی
بجه بجه چو شهاب از برای کشتن دیو		چو ز اختری بجهی قلب آسمان باشی
چو عزم بحر کند نوح کشتی‌اش باشی		رود به چرخ مسیحا تو نردبان باشی
گهی چو عیسی مریم طبیب جان گردی		گهی چو موسی عمران روی شبان باشی
ز بهر پختن تو آتشیست روحانی		چو پس جهی چو زنان خام قلتبان باشی
ز آتش ار نگریزی تمام پخته شوی		چو نان پخته رئیس و عزیز خوان باشی
چو خوان برآیی و اخوان تو را قبول کنند		مثال نان مدد جان شوی و جان باشی
اگر چه معدن رنجی به صبر گنج شوی		اگر چه خانه غیبی تو غیب دان باشی
من این بگفتم و از آسمان ندا آمد		به گوش جان که چنین گر شوی چنان باشی
خمش دهان پی آنست تا شکرخایی		نه آن که سست فکندی زنخ زنان باشی

اگر دمی بگذاری هوا و نااهلی		ببینی آنچ نبی دید و آنچ دید ولی
خدا ندانی خود را و خاص بنده شوی		خدای را تو ببینی به رغم معتزلی
اگر تو رند تمامی ز احمقان بگریز		گشا دو چشم دلت را به نور لم یزلی
مگوی غیب کسان را به غیب دان بنگر		زبان ز جهل بدوز و دگر مکن دغلی
وضو ز اشک بساز و نماز کن به نیاز		خراب و مست شو ای جان ز باده ازلی
برآر نعره ارنی به طور موسی وار		بزن تو گردن کافر غزا بکن چو علی
دکان قند طلب کن ز شمس تبریزی		تو مرد سرکه فروشی چه لایق عسلی

هزار جان مقدس فدای سلطانی		که دست کفر برو برنبست پالانی
ببرد او به سلامت میان چندین باد		به ظلمت لحد خود چراغ ایمانی
نگین عشق کاسیر ویند دیو و پری		ز دیو تن کی ستاند مگر سلیمانی
کی برشکافت زره بر تن چنین کافر		به غیر شیر حق و ذوالفقار برانی
برای قاعده نی غم به پیش تابوتش		دریده صورت خیرات او گریبانی
خنک کس که دود پیش و پیشکش ببرد		چو بوهریره در انبان عقیق و مرجانی
ز خانه جانب گور و ز گور جانب دوست		لفافه را طربی و جنازه را جانی

نگفتمت که تو سلطان خوبرویانی		به جای سبزه تو از خاک خوب رویانی
هزار یوسف زیبا برآید از هر چاه		چو چرخه و رسن حسن را بگردانی
ز بس رونده جانباز جان شدست ارزان		به عهد عشق تو منسوخ شد گران جانی
به پیش عاشق صادق چه جان چه بند تره		دلا ملرز چو برگ ار از این گلستانی
چه داند و چه شناسد نوای بلبل مست		کلاغ بهمنی و لک لک بیابانی
چو اشتهای کریمی به لوت صادق شد		گران نباشد بارانیی به بورانی
نه کمتری تو ز پروانه و حبیب از شمع		وگر کمی ز پر او چه باد پرانی
هزار جان مقدس بهای جان خسیس		همی‌دهد به کرم یار اینت ارزانی
سجود کرد تو را آفتاب وقت غروب		ببرد دولت و پیروزیی به پیشانی
کسی که ذوق پریشانی چنین غم یافت		دگر نگوید یا رب مده پریشانی
سوار باد هوا گشت پشه دل من		کی دید پشه که او می‌کند سلیمانی
خموش باش و چو ماهی در آب رو پنهان		بهل تو دعوت عامان چو ز اهل عمانی
خمش که خوان بنهادند وقت خوردن شد		حریف صرفه برد گر تمام برخوانی

بگو به جان مسافر ز رنج‌ها چونی		ز رنج‌های جهان و ز رنج ما چونی
تو همچو عیسی و اندیشه‌ها جهودانند		ز مکر و فعل جهودان بگو مرا چونی
ز دشمنان و ز بیگانگان زیانت نیست		که از دو چشم تو دورند ز آشنا چونی
ایا کسی که خوشی با وفا و صحبت خلق		بپرسمت ز وفاهای بی‌وفا چونی
تو همچو مرغ ز باز اجل گریزانی		ز ترس و جهد بریدن در این هوا چونی
اجل حیات توست ار چه صورتش مرگست		اگر نه غافلی از وی گریزپا چونی

از این درخت بدان شاخ و بر نمی‌بینی		سه شاخ داری کور و کری و گرگینی
میان آب دری و ز آب می‌پرسی		میان گنج زری مس قلب می‌چینی
خدات گوید تدبیر چشم روشن کن		تو چشم را بگذاری و می‌کنی بینی
اگر چه تیره شبی رو به صبح صادق آر		مگو که صبحم صبحی ولی دروغینی
رسید نعره عشرت ز ناصر منصور		غدوت اشربها و الخمار یسقینی
مجردان همه شب نقل و باده می‌نوشند		در این خوشی که در افواه سابق الدینی
مثال دنب ز پس مانده‌ای ز سرمستان		تو مست بستر گرمی حریف بالینی
چو غافلی ز ثواب و مقام مسکینان		مراقب ذهبی دشمن مساکینی
گلست قوت تو همچون زنان آبستن		تو را از آن چه که در روضه و بساتینی
دی و بهار همه سال مار خاک خورد		اگر انار زند خنده تین کند تینی
اگر چه نقش لطیفی نه سر به سر نقشی		وگر چه زاده طینی نه سر به سر طینی
هلا خموش که دیوان دف تو تر کردند		کانیس دفتری و طالب دواوینی

ز بامداد دلم می‌جهد به سودایی		ز بامداد پگه می‌زند یکی رایی
چگونه آه نگویم که آتشی بفروخت		که از پگه دل من گشت آتش افزایی
فسون ناله بخوانم بر اژدهای غمش		که آتشست دم او و ناله سقایی
عجب که دوش کجا بوده است این دل من		که بر رخ دل من هست تازه صفرایی
به سوی جسم چو خاکسترم میا گستاخ		که زیر اوست یکی آتشی و دریایی
به خوی آتش او من همی‌روم ای یار		به حیله‌ها و به تزویرها و هیهایی
ز دردمیدن عشقش دلم شکست آورد		که عشق را دم تندست و دل چو سرنایی
به جست و جوی وصالش دل مراست به عشق		چه آتشین طلبی و چه آهنین پایی
حدیث آتش گویم ز شمس تبریزی		که تا ز تابش نورش رسد به هر جایی

بیا بیا که شدم در غم تو سودایی		درآ درآ که به جان آمدم ز تنهایی
عجب عجب که برون آمدی به پرسش من		ببین ببین که چه بی‌طاقتم ز شیدایی
بده بده که چه آورده‌ای به تحفه مرا		بنه بنه بنشین تا دمی برآسایی
مرو مرو چه سبب زود زود می‌بروی		بگو بگو که چرا دیر دیر می‌آیی
نفس نفس زده‌ام ناله‌ها ز فرقت تو		زمان زمان شده‌ام بی‌رخ تو سودایی
مجو مجو پس از این زینهار راه جفا		مکن مکن که کشد کار ما به رسوایی
برو برو که چه کژ می‌روی به شیوه گری		بیا بیا که چه خوش می‌خمی به رعنایی

ترش ترش بنشستی بهانه دربستی		که ندهم آبت زیرا که کوزه بشکستی
هزار کوزه زرین به جای آن بدهم		مگیر سخت مرا ز آنچ رفت در مستی
تو را که آب حیاتی چه کم شود کوزه		چه حاجت آید جان و جهان چو تو هستی
بیا که روز عزیزست مجلسی برساز		ولی چو دوش مکن کز میان برون جستی
پریر رفتم سرمست تو به خانه عشق		به خنده گفت بیا کز زحیر وارستی
هزار جان بفزودی اگر دلی بردی		هزار مرهم دادی اگر تنی خستی
چرا نگیرم پایت که تاج سرهایی		چرا نبوسم دستت که صاحب دستی
دلا میی بستان کز خمارها برهی		چنین بتی بپرست ای صنم چو بپرستی
برو دلا به سعادت به سوی عالم دل		به شکر آنک به اقبال و بخت پیوستی
خموش باش اگر چه که جمله سیمبران		به آب زر بنویسند هر چه گفتستی
ضیای حق و امام الهدی حسام الدین		مجیر خلق به بالای روح از این پستی

بداد پندم استاد عشق ز استادی		که هین بترس ز هر کس که دل بدو دادی
هر آن کسی که تو از نوش او بنوشیدی		ز بعد نوش کند نیش اوت فصادی
چو چشم مست کسی کرد حلقه در گوشت		ز گوش پنبه برون کن مجوی آزادی
بر این بنه دل خود را چو دخل خنده رسید		که غم نجوید عشرت ز خرمن شادی
مگر زمین مسلم دهد تو را سلطان		چنانک داد به بشر و جنید بغدادی
چو طوق موهبت آمد شکست گردن غم		رسید داد خدا و بمرد بیدادی
به هر کجا که روی ماه بر تو می‌تابد		مهست نورفشان بر خراب و آبادی
غلام ماه شدی شب تو را به از روزست		که پشتدار تو باشد میان هر وادی
خنک تو را و خنک جمله همرهان تو را		که سعد اکبری و نیکبخت افتادی
به وعده‌های خوشش اعتماد کن ای جان		که شاه مثل ندارد به راست میعادی
به گوش تو همه تفسیر این بگوید شاه		چنانک اشتر خود را نوا زند حادی

ببست خواب مرا جاودانه دلداری		به زیر سنگ نهان کرد و در بن غاری
به خواب هم نتوان دید خواب چشم مرا		چو مرده‌ای که درافتاد در نمکساری
کجاست خواب و کجا چشم و کو قرار دلی		کجا گذارد این فتنه صبر صباری
اگر چه کوه بود عقل همچو که بپرد		ببین چه صرصر باهیبتست این باری

کسی که باده خورد بامداد زین ساقی		خمار چشم خوشش بین و فهم کن باقی
به ناشتاب سعادت مرا رسید شتاب		چنانک کعبه بیاید به نزد آفاقی
بیا حیات همه ساقیان بپیما زود		شراب لعل خدایی خاص رواقی
هزار جام پر از زهر داده بود فراق		رسید معدن تریاق و کرد تریاقی
بیا که دولت نو یافت از تو بخت جوان		بیا که خلعت نو یافت از تو مشتاقی
چگونه خنده بپوشم انار خندانم		نبات و قند نتاند نمود سماقی
تویی که جفت کنی هر یتیم را به مراد		که هیچ جفت نداری به مکرمت طاقی
جهان لهو و لعب کودکانه باده دهد		ز توست مستی بالغ که زفت سغراقی
به گرد خانه دل مرا غم همی‌گردد		بکند دیده ماران زمرد راقی
برآ در آینه شو یا ز پیش چشمم دور		که زنگ قیصر روم و عدو احداقی
نماید آینه‌ام عکس روی و قانع نیست		صور نماید و بخشد مزید براقی
از این گذر کن کامروز تا به شب عیش است		خراب و مست دریدیم دلق زراقی
بریز بر سر و ریشش سبوی می امروز		هر آنک دم زند از عقل و خوب اخلاقی
چراغ قصر جهان قیصر منست امروز		به برق عارض رومی و چشم قفچاقی
به باد باده پراکنده گشت ابر سخن		فرست باده بی‌ابر را که رزاقی

برست جان و دلم از خودی و از هستی		شدست خاص شهنشاه روح در مستی
زهی وجود که جان یافت در عدم ناگاه		زهی بلند که جان گشت در چنین پستی
درست گشت مرا آنچ می‌ندانستم		چو در درستی آن مه مرا تو بشکستی
چو گشت عشق تو فصاد و اکحلم بگشاد		بجستم از خود و گفتم زهی سبک دستی
طبیب فقر بخست و گرفت گوش مرا		که مژده ده که ز رنج وجود وارستی
ز انتظار رهیدی که کی صبا بوزد		نه بحر را تو زبونی نه بسته شستی
ز شمس تبریز این جنس‌ها بخر بفروش		ز نقدهاش چو آن کیسه بر کمر بستی

پدید گشت یکی آهوی در این وادی		به چشم آتش افکند در همه نادی
همه سوار و پیاده طلب درافتادند		بجهد و جد نه چون تو که سست افتادی
چو یک دو حمله دویدند ناپدید شد او		که هیچ بوی نبردی کسی به استادی
لگام‌ها بکشیدند تا که واگردند		نمود باز بدیشان فزودشان شادی
چو باز حمله بکردند باز تک برداشت		که باد در پی او گم کند همی‌بادی
بر این صفت چو ز حد رفت هر کسی ز هوس		ز هم شدند جدا و بکرد وحادی
یکی به تک دم خرگوش برگرفت غلط		یکی پی بز کوهی و راه بغدادی
گروه گمشده با همدگر دو قسم شدند		یکی به طمع در آهو یکی به آزادی
جماعتی که بدیشانست میل آن آهو		چو گم شدندی بنمودی آهو آبادی
از این جماعت قومی که خاصتر بودند		به چشم مست بیاموختشان هم اورادی
چو خو و طبع ورا خوبتر بدانستند		ز طبع او نشدندی به هیچ رو عادی
جمال خویش چو بنمودشان ز رحمت خود		که اندک اندک گستاخ کردشان هادی
به هر دو روز یکی شکل دیگر آوردی		به شکل‌های عجایب مثال شیادی
ازانک زهره بدرد دل ضعیفان را		چه تاب دارد خود جان آدمیزادی
که آسمان و زمین بردرد اگر بیند		یکی صفت ز صفت‌های مبدی بادی
که باشد آنک بگفتم خیال شمس الدین		که او مراست خدیو و مجیر بیدادی
ز عشق او نتوانم که توبه آرم من		وگر شود به نصیحت هزار عبادی
که اوست اصل بصیرت پناه عالم کشف		کز او بیابد بنیاد دید بنیادی
ایا جمال تو را او جمال داد و نمک		ایا کمال تو از رشک او بیفزادی
حرام باشد یاد کسی به هر دو جهان		از آن گهی که تو اندر ضمیر و دل یادی
اگر چه طینت تبریز بس شهان زادی		ولیک چون وی شاهی بگو که کی زادی
کفیل قافیه عمر سایه‌اش بادا		ففی الحقیقه منه الدلیل و الحادی

طواف کعبه دل کن اگر دلی داری		دلست کعبه معنی تو گل چه پنداری
طواف کعبه صورت حقت بدان فرمود		که تا به واسطه آن دلی به دست آری
هزار بار پیاده طواف کعبه کنی		قبول حق نشود گر دلی بیازاری
بده تو ملکت و مال و دلی به دست آور		که دل ضیا دهدت در لحد شب تاری
هزار بدره زرگر بری به حضرت حق		حقت بگوید دل آر اگر به ما آری
که سیم و زر بر ما لاشیست بی‌مقدار		دلست مطلب ما گر مرا طلبکاری
ز عرش و کرسی و لوح قلم فزون باشد		دل خراب که آن را کهی بنشماری
مدار خوار دلی را اگر چه خوار بود		که بس عزیر عزیزست دل در آن خواری
دل خراب چو منظرگه اله بود		زهی سعادت جانی که کرد معماری
عمارت دل بیچاره دو صدپاره		ز حج و عمره به آید به حضرت باری
کنوز گنج الهی دل خراب بود		که در خرابه بود دفن گنج بسیاری
کمر به خدمت دل‌ها ببند چاکروار		که برگشاید در تو طریق اسراری
گرت سعادت و اقبال گشت مطلوبت		شوی تو طالب دل‌ها و کبر بگذاری
چو همعنان تو گردد عنایت دل‌ها		شود ینابع حکمت ز قلب تو جاری
روان شود ز لسانت چو سیل آب حیات		دمت بود چو مسیحا دوای بیماری
برای یک دل موجود گشت هر دو جهان		شنو تو نکته لولاک از لب قاری
وگر نه کون و مکان را وجود کی بودی		ز مهر و ماه و ز ارض و سمای زنگاری
خموش وصف دل اندر بیان نمی‌گنجد		اگر به هر سر مویی دو صد زبان داری

ز صبحگاه فتادم به دست سرمستی		نهاده جام چو خورشید بر کف دستی
ز نوبهار رخش این جهان گلستانی		به پیش قامت زیباش آسمان پستی
فروگرفت مرا مست وار و می‌گفتم		بجستمی من از او گر بهانه‌ای هستی
بگفت حیله مکن هین گمان مبر که اگر		تن تو حیله شدی سر به سر ز ما رستی
بریخت بر من از آن می که چرخ پست شدی		اگر ز جرعه آن می دمی بخوردستی
بتاب مفخر ایام شمس تبریزی		ایا فکنده در این بحر نور شستستی

فرست بادهٔ جان را به رسم دلداری		بدان نشان که مرا بی‌نشان همی‌داری
بدان نشان که به هر شب چو ماه می‌تابی		ز ابر دل قطرات حیات می‌باری
چه قطره‌هاست که از حرف عشق می‌بارد		ز گل گلی بفزاید ز خار هم خاری
میان خار و گل این سینه‌ها چو بلبل مست		ضمیر عشق دل اندر سحر به سحر آری
هزار ناله کنم لیک بیخود از می عشق		چو چنگ بی‌خبرم از نوا و از زاری
از آن دمی که صراحی عشق تو دیدم		تهی و پر شده‌ام دم به دم قدح واری
میان جمع مرا چون قدح چه گردانی		چو شمع را تو در این جمع در نمی‌آری
مرا بپرس که این شمع کیست شمس الدین		که خاک تبریز از وی بیافت بیداری

میان تیرگی خواب و نور بیداری		چنان نمود مرا دوش در شب تاری
که خوب طلعتی از ساکنان حضرت قدس		که جمله محض خرد بود و نور هشیاری
تنش چو روی مقدس بری ز کسوت جسم		چو عقل و جان گهردار، وز غرض عاری
مرا ستایش بسیار کرد و گفت:« ای آن		که در جحیم طبیعت چنین گرفتاری
شکفته گلبن جوزا برای عشرت تست		تو سر به گلخن گیتی چرا فرود آری
سریر هفت فلک تخت تست اگرچه کنون		ز دست طبع، گرفتار چار دیواری
کمال جان چو بهایم ز خواب و خور مطلب		که آفریده تو زین‌سان نه بهر این کاری
بدی مکن که درین کشت زار زود زوال		به داس دهر همان بدروی که می‌کاری
پی مراد چه پویی به عالمی که در او		چو دفع رنج کنی جمله راحت انگاری؟!
حقیقت این شکم از آز پر نخواهد شد		اگر به ملک همه عالمش بیانباری
گرفتمت که رسیدی بدانچ می‌طلبی		ولی چه سود از آن، چون بجاش بگذاری؟!
شب جوانیت ای دوست چون سپیده دمید		تو مست، خفته و آگه نه‌ای ز بیداری

به دست هجر تو زارم تو نیز می‌دانی		طمع به وصل تو دارم، تو نیز می‌دانی
چو در دل آمد عشق تو و قرار گرفت		نماند صبر و قرارم، تو نیز می‌دانی
نهفته شد گل، و بلبل پرید از چمنم		بدرد خستهٔ خارم، تو نیز می‌دانی
به ناله باز سپیدم، بسان فاخته شد		به کوهسار چو سارم، تو نیز می‌دانی
انار بودم خندان، بران عقیق لبت		کنون چو شعلهٔ نارم، تو نیز می‌دانی
انار عشق تو بودست شمس تبریزی		که برد بر سردارم، تو نیز می‌دانی

کالی تیشبی آپانسو، ای افندی چلبی		نیمشب بر بام مایی، تا کرمی طلبی
گه سیه‌پوش و عصا، که منم کالویروس		گه عمامه و نیزهٔ که غریبم عربی
هرچه هستی ای امیر، سخت مستی شیرگیر		هر زبان خواهی بگو، خسروا شیرین لبی
ارتمی آغاپسو، کایکاپر ترا		نور حقی یا حقی، یا فرشته یا نبی
چون غم دل می‌خورم، رحم بر دل می‌برم		کای دل مسکین چرا در چنین تاب و تبی
دل همی‌گوید که:« تو از کجا من از کجا		من دلم تو قالبی، رو همی‌کن قالبی
پوست‌ها را رنگ‌ها، مغزها را ذوق‌ها		پوست‌ها با مغزها کی کند هم مذهبی؟»
کالی میرا لییری، پوستن کالاستن		شب شما را روز شد، نیست شب‌ها را شبی
اشکلفیس چلپی، انپا پیسوایلادو		سردهی کن لحظهٔ، زانک شیرین مشربی
من خمش کردم، مرا بی‌زبان تعلیم ده		آنچ ازو لرزد دل مشرقی و مغربی

جان جان مایی، خوش‌تر از حلوایی		چرخ را پر کرد زینت و زیبایی
دایهٔ هستی‌ها، چشمهٔ مستی‌ها		سرده مستانی، و افت سرهایی
باغ و گنج خاکی، مشعلهٔ افلاکی		از طوافت کیوان یافته بالایی
وعده کردی کآیم، وعده را می‌پایم		ای قمر سیمایم، تو کرا می‌پایی؟
وقت بخشش جانا، کانی و دریایی		وقت گفتن مانا، که شکر می‌خایی
بی‌توم پروانی، جای تو پیدا نی		در پی تو دل‌ها، خیره و هر جایی
هوش را برباید، عمر را افزاید		چشم را بگشاید، هرچه تو فرمایی
اندران مجلس‌ها، که تو باشی شاها		جان نگنجد، تا تو ندهیش گنجایی
تلخ‌تر جام ای جان، صعب‌تر دام ای جان		آن بود که مانم، تا تو ندهیش گنجایی
تلخ‌تر جام ای جان، صعب‌تر دام ای جان		آن بود که مانم، بی‌تو در تنهایی
خوش‌ترین مقصودی، با نوا ترسودی		آن بود که گویی:« چونی ای سودایی؟»
پختگان را خمری، بهر خامان شیری		بهر شیره و شیرت، بین تو خون پالایی
عشق تو خوش خیزی، در جگر آمیزی		دست تو خون‌ریزی، دست را نالایی
گر شود هر دستی دستگیر مستی		نیست چاره پیدا، تا تو ناپیدایی
روح‌ها دریادان، جسم‌ها کف‌ها دان		تو بیا، ای آنک گوهر دریایی
سیدی مولایی، مسکنی مشوایی		مبدع الاشیاء مسکرالاجزاء
فالق‌الصباح، خالق‌الرواح		یا کریم الراح، ساعة السقاء
من نهادم دستم، بر دهان مستم		تا تو گویی که تو دادهٔ گویایی

تو چنین نبودی تو چنین چرایی		چه کنی خصومت چو از آن مایی
دل و جان غلامت چو رسد سلامت		تو دو صد چنین را صنما سزایی
تو قمرعذاری تو دل بهاری		تو ملک نژادی تو ملک لقایی
فلک از تو حارس زحل از تو فارس		ز برای آن را که در این سرایی
دل خسته گشته چو قدح شکسته		تو چو گم شدستی تو چه ره نمایی
بده آن قدح را بگشا فرح را		که غم کهن را تو بهین دوایی
دل و جان کی باشد دو جهان چه باشد		همه سهل باشد تو عجب کجایی
بگذار دستان برسان به مستان		ز عطای سلطان قدح عطایی
همگی امیدی شکری سپیدی		چو مرا بدیدی بکن آشنایی
شکری نباتی همگی حیاتی		طبق زکاتی کرم خدایی
طرب جهانی عجب قرانی		تو سماع جان را تر لایلایی
بزنی ز بالاتر لایلالا		تو نه یک بلایی تو دو صد بلایی
دل من ببردی به کجا سپردی		نه جواب گویی نه دهی رهایی
بفزا دغا را بفریب ما را		بر توست عالم همه روستایی
سر ما شکستی سر خود ببستی		که خرف نگردد ز چنین دغایی
به پلاس عوران به عصای کوران		چه طمع ببستی ز چه می‌ربایی
به طمع چنانی به عطا جهانی		عجب از تو خیره به عجب نمایی
خمش ای صفورا بگذار او را		تو ز خویشتن گو که چه کیمیایی
نه به اختیاری همه اضطراری		تو به خود نگردی تو چو آسیایی
تو یکی سبویی چو اسیر جویی		جز جو چه جویی چو ز جو برآیی
تو به خود چه سازی که اسیر گازی		تو ز خود چه گویی چو ز که صدایی
خمش ای ترانه بجه از کرانه		که نوای جانی همگی نوایی

تو خدای خویی تو صفات هویی		تو یکی نباشی تو هزارتویی
به یکی عنایت به یکی کفایت		ز غم و جنایت همه را بشویی
همه یاوه گشته همه قبله هشته		چه غمست کآخر همه را بجویی
همه چاره جویان ز تو پای کوبان		همه حمدگویان که خجسته رویی
تو مرا نگویی ز کدام باغی		تو مرا نگویی ز کدام کویی
همه شاه دوزی همه ماه سوزی		همه وای وایی همه‌های و هویی
تو اگر حبیبی چه عجب حبیبی		تو اگر عدویی چه عجب عدویی
ز حیات بشنو که حیات بخشی		ز نبات بشنو که نبات خویی
تو اگر ز مستی دل ما بخستی		دو سبو شکستی نه دو صد سبویی
تو سماع گوشی تو نشاط هوشی		نظر دو چشمی شکر گلویی
نه دلت گشادم که دگر نگویی		نه چو موت کردم که دگر نه مویی
کدوییست سرکه کدوییست باده		ترشی رها کن اگر آن کدویی
تو خموش آخر که رباب گشتی		که به تن چو چوبی که به دل چو مویی
تو چرا بکوشی جهت خموشی		که جهان نماند تو اگر نگویی

نه ز عاقلانم که ز من بگیری		خردم تو بردی، چه ز من بگیری؟!
نخرم فلک را، بدو حسبه والله		من اگر حقیرم، نکنم حقیری
چو گشاده دستم، چو ز باده مستم		بده ای برادر قدح فقیری
نه حیات خواهم، نه زکات خواهم		که اگر بمیرم، نکنم امیری
چو تو عقل داری، بگریز از من		هله دور از من، مکن این دلیری
وگر آشنایی، تو دو چشم مایی		کنمت غلامی، اگرم پذیری
چه شود محمد! که شبی نخسبی؟!		طرب اندر آیی نکنی زحیری؟!
تو بیار ساقی! ز شراب باقی		که لطیف خویی، و شه شهیری
ز جفای مستان، نروی ز دستان		که لطیف کیشی، نه چو زخم تیری

عشق تو خواند مرا کز من چه می‌گذری		نیکو نگر که منم آن را که می‌نگری
من نزل و منزل تو من برده‌ام دل تو		که جان ز من ببری والله که جان نبری
این شمع و خانه منم این دام و دانه منم		زین دام بی‌خبری چون دانه می‌شمری
دوری ز میوه ما چون برگ می‌طلبی		دوری ز شیوه ما زیرا که شیوه گری
اندر قیامت ما هر لحظه حشر نوست		زین حشر بی‌خبرند این مردم حشری
ارواح بر فلک‌اند پران به قول نبی		ارواح امتنانی طائر خضری
ز آن طالب فلکند کز جوهر ملکند		انظر الی ملک فی صورت البشری
این روح گرد بدن چون چرخ گرد زمین		فالجسم جامده و الروح فی السفری
زین برج‌ها بگذر چون همپر ملکی		و اطلع علی افق کالشمس و القمری

در لطف اگر بروی شاه همه چمنی		در قهر اگر بروی که را ز بن بکنی
دانی که بر گل تو بلبل چه ناله کند		املی الهوی اسقا یوم النوی بدنی
عقل از تو تازه بود جان از تو زنده بود		تو عقل عقل منی تو جان جان منی
من مست نعمت تو دانم ز رحمت تو		کز من به هر گنهی دل را تو برنکنی
تاج تو بر سر ما نور تو در بر ما		بوی تو رهبر ما گر راه ما نزنی
حارس تویی رمه را ایمن کنی همه را		اهوی الهوا امنو فی ظل ذو المننی
آن دم که دم بزنم با تو ز خود بروم		لو لا مخاطبتی ایاک لم ترنی
ای جان اسیر تنی وی تن حجاب منی		وی سر تو در رسنی وی دل تو در وطنی
ای دل چو در وطنی یاد آر صحبت ما		آخر رفیق بدی در راه ممتحنی

دلا گر مرا تو ببینی ندانی		به جان آتشینم به رخ زعفرانی
دل از دل بکندم که تا دل تو باشی		ز جان هم بریدم که جان را تو جانی
ز خون بر رخ من بدیدی نشان‌ها		کنون رفت کارم گذشت از نشانی
تو شاه عظیمی که در دل مقیمی		تو آب حیاتی که در تن روانی
تو آن نازنینی که در غیب بینی		نگفتند هرگز تو را لن ترانی
چه می نوش کردی چه روپوش کردی		تو روپوش می‌کن که پنهان نمانی
چه جنت چه دوزخ توی شاه برزخ		برانی برانی بخوانی بخوانی
تو آن پهلوانی که چون اسب رانی		ز مشرق به مغرب به یک دم رسانی
تو آن صدر و بدری که در بر و بحری		هم الیاس و خضری و هم جان جانی
کسی بی‌تو زنده زهی تلخ مردن		چو پیش تو میرد زهی زندگانی
ایا همنشینا جز این چشم بینا		دو صد چشم دیگر تو داری نهانی
اگر مرد دینی بسی نقش بینی		مکن سجده آن را که تو جان آنی
گره را تو بگشا ایا شمس تبریز		گره از گمانست و تو صد عیانی

پذیرفت این دل ز عشقت خرابی		درآ در خرابی چو تو آفتابی
چه گویی دلم را که از من نترسی		ز دریا نترسد چنین مرغ آبی
منم دل سپرده برانداز پرده		که عمریست ای جان که اندر حجابی
چو پرده برانداخت گفتم دلا هی		به بیداریست این عجب یا به خوابی
بگفتم زمانی چنین باش پیدا		بگفتا که شاید ولی برنتابی
دلم صد هزاران سخن راند ز آن خوش		مرا گفت بشنو گر اهل خطابی
که گر او نه آبست باغ از چه خندد		وگر آتشی نیست چون دل کبابی
از این جنس باران و برقش جهان شد		در اسرار عشقش چو ابر سحابی
بگفتم خمش کن چو تو مست عشقی		مثال صراحی پر از خون نابی
دلا چند باشی تو سرمست گفتن		چو در عین آبی چه مست سرابی
بر این و بر آن تو منه این بهانه		تو خود را برون کن که خود را عذابی
من و ماست کهگل سر خم گرفته		تو بردار کهگل که خم شرابی
دلا خون نخسپد و دانم که تو دل		تو آن سیل خونی که دریا بیابی
بهانه‌ست این‌ها بیا شمس تبریز		که مفتاح عرشی و فتاح بابی

نگارا، چرا قول دشمن شنیدی؟!		چرا بهر دشمن ز چاکر بریدی؟!
چه سوگند خوردی؟! چه دل سخت کردی		که گویی که هرگز مرا خود ندیدی
مها، بار دیگر نظر کن به چاکر		چنین دان، کاسیری ز کافر خریدی
تو آب حیاتی، چو رویت بدیدم		چو می در تن بنده هرسو دویدی
تو باز سپیدی، که بر من نشستی		ربودی دلم را، هوا بر پریدی
دلم رو به دیوار کردست ازان دم		که در خانه رفتی و رو درکشیدی
اگر جان بخواندم ترا راست گفتم		که جان ناپدیدست، و تو ناپدیدی
به فریاد من رس، که این وقت رحمست		که صد جا به فریاد جانم رسیدی

نشانت کی جوید که تو بی‌نشانی		مکانت کی یابد که تو بی‌مکانی
چه صورت کنیمت که صورت نبندی		که کفست صورت به بحر معانی
از آن سوی پرده چه شهری شگرفست		که عالم از آن جاست یک ارمغانی
به نو نو هلالی به نو نو خیالی		رسد تا نماند حقیقت نهانی
گدارو مباش و مزن هر دری را		که هر چیز را که بجویی تو آنی
دلا خیمه خود بر این آسمان زن		مگو که نتانم بلی می‌توانی
مددهای جانت همه ز آسمانست		از آن سو رسیدی همان سوی روانی
گمان‌های ناخوش برد بر تو دل‌ها		نداند که تو حاضر هر گمانی
به چه عذر آید چه روپوش دارد		که تو نانبشته غرض را بخوانی
خنک آن زمانی که ساقی تو باشی		بریزی تو بر ما قدح‌های جانی
ز سر گیرد این دل عروج منازل		ز سر گیرد این تن مزاج جوانی
خنک آن زمانی که هر پاره ما		به رقص اندرآید که ربی سقانی
گرانی نماند در آن جا و غیری		که گیرد سر مست از می گرانی
به گفت اندرآیند اجزای خامش		چنان که تو ناطق در آن خیره مانی
چه‌ها می‌کند مادر نفس کلی		که تا بی‌لسانی بیابد لسانی
ایا نفس کلی به هر دم کیاست		کیت می‌فرستد به رسم نهانی
مگو عقل کلی که آن عقل کل را		به هر دم کسی می‌کند مستعانی
که آن عقل کلی شود عقل کلی		گر آبی نیاید ز بحر عیانی

اگر چه لطیفی و زیبالقایی		به جان بقا رو ز جان هوایی
هوا گاه سردست و گه گرم و سوزان		وفا زو چه جویی ببین بی‌وفایی
بدن را قفس دان و جان مرغ پران		قفس حاضر آمد تو جانا کجایی
در آفاق گردون زمانی پریدی		گذشتی بدان شه که او را سزایی
جهان چون تو مرغی ندید و نبیند		که هم فوق بامی و هم در سرایی
گهی پا زنی بر سر تاجداران		گهی درروی در پلاس گدایی
گهی آفتابی بتابی جهان را		گهی همچو برقی زمانی نپایی
تو کان نباتی و دل‌ها چو طوطی		تو صحرای سبزی و جان‌ها چرایی
از این‌ها گذشتم مبر سایه از ما		که در باغ دولت گل و سرو مایی
اگر بر دل ما دو صد قفل باشد		کلیدی فرستی و در را گشایی
درآ در دل ما که روشن چراغی		درآ در دو دیده که خوش توتیایی
اگر لشکر غم سیاهی درآرد		تو خورشید رزمی و صاحب لوایی
شدم در گلستان و با گل بگفتم		جهاز از کی داری که لعلین قبایی
مرا گفت بو کن به بو خود شناسی		چو مجنون عشقی و صاحب صفایی
چو مجنون بیامد به وادی لیلی		که یابد نسیمش ز باد صبایی
بگفتند لیلی شما را بقا باد		ببین بر تبارش لباس عزایی
پس آن تلخکامه بدرید جامه		بغلطید در خون ز بی‌دست و پایی
همی‌کوفت سر را به هر سنگ و هر در		بسی کرد نوحه بسی دست خایی
همی‌کوفت بر سر که تاجت کجا شد		همی‌کوفت بر دل که صید بلایی
درازست قصه تو خود این بدانی		تپش‌های ماهی ز بی‌استقایی
چو با خویش آمد بپرسید مجنون		که گورش نشان ده که بادش فضایی
بگفتند شب بود و تاریک و گم شد		بس افتد از این‌ها ز س القضایی
ندا کرد مجنون قلاوز دارم		مرا بوی لیلی کند ره نمایی
چو یعقوب وقتم یقین بوی یوسف		ز صدساله راهم رساند دوایی
مشام محمد به ما داد صله		کشیم از یمن خوش نسیم خدایی
ز هر گور کف کف همی‌برد خاکی		به بینی و می‌جست از آن مشک سایی
مثال مریدی که او شیخ جوید		کشد از دهان‌ها دم اولیایی
بجو بوی حق از دهان قلندر		به جد چون بجویی یقین محرم آیی
ز جرعه‌ست آن بو نه از خاک تیره		که در خاک افتاد جرعه ولایی
به مجنون تو بازآ و این را رها کن		که شد خیره چشمم ز شمس ضیایی
ضعیفست در قرص خورشید چشمم		ولی مه دهد بر شعاعش گوایی
کجا عشق ذوالنون کجا عشق مجنون		ولی این نشانست از کبریایی
چو موسی که نگرفت پستان دایه		که با شیر مادر بدش آشنایی
ز صد گور بو کرد مجنون و بگذشت		که در بوشناسی بدش اوستایی
چراغیست تمییز در سینه روشن		رهاند تو را از فریب و دغایی
بیاورد بویش سوی گور لیلی		بزد نعره و اوفتاد آن فنایی
همان بو شکفتش همان بو بکشتش		به یک نفخه حشری به یک نفخه لایی
به لیلی رسید او به مولی رسد جان		زمین شد زمینی سما شد سمایی
شما را هوای خدای است لیکن		خدا کی گذارد شما را شمایی
گروهی ز پشه که جویند صرصر		بود جذب صرصر که کرد اقتضایی
که صرصر به پشه دل شیر بخشد		رهاند ز خویشش به حسن الجزایی
بیان کردمی رونق لاله زارش		ولی برنتابد دل لالکایی
چمن خود بگوید تو را بی‌زبانی		صلا در چمن رو که اصل صلایی

هم ایثار کردی هم ایثار گفتی		که از جور دوری و با لطف جفتی
چراغ خدایی به جایی که آیی		حیات جهانی به هر جا که افتی
تو قانون شادی به عالم نهادی		چه‌ها بخش کردی چه درها که سفتی
ولیکن ز مستان به مکر و به دستان		شرابیست نادر که آن را نهفتی
به بازار راعی چه نادرمتاعی		به جان ار فروشی یکی عشوه مفتی
به زیر و به بالا تو بودی معلا		فلک را دریدی چمن را شکفتی
به صورت ز خاکی و زین خاک پاکی		چو پاکان گردون نخوردی نخفتی
تو کن شرح این را که در هر بیانی		چو با دل جنوبی غبارات رفتی

الا میر خوبان هلا تا نرنجی		بهانه نگیری و از ما نرنجی
تویی یار غارم امید تو دارم		که سر را نخارم نگارا نرنجی
تو جانان مایی تو خاصان مایی		ز هر جا برنجی از این جا نرنجی
تویی شب فروزم تویی بخت و روزم		که امشب بخندی و فردا نرنجی
یکی مشت خاکیم ای جان چه باشد		که از ما و زین‌ها و زان‌ها نرنجی
چو دانا و نادان شدند از تو شادان		ز نادان نگیری ز دانا نرنجی

به حیلت تو خواهی که در را ببندی		بنالی چو رنجور و سر را ببندی
چو رنجور والله که آن زور داری		که بر چرخ آیی قمر را ببندی
گر آن روی چون مه به گردون نمایی		به صبح جمالت سحر را ببندی
غلام صبوحم ولی خصم صبحم		که از بهر رفتن کمر را ببندی
اگر گاو آرند پیشت سفیهان		به یک نکته صد گاو و خر را ببندی
به یک غمزه آهوان دو چشمت		چو روبه کنی شیر نر را ببندی
زمستان هجر آمد و ترسم آنست		که سیلاب این چشم تر را ببندی
وگر همچو خورشید ناگه بتابی		بدین آب هر رهگذر را ببندی
خموشم ولیکن روا نیست جانا		که از حال زارم نظر را ببندی

چو عشقش برآرد سر از بی‌قراری		تو را کی گذارد که سر را بخاری
کجا کار ماند تو را در دو عالم		چو از عشق خوردی یکی جام کاری
من از زخم عشقش چو چنگی شدستم		تهی نیست در من به جز بانگ و زاری
ز چنگی تو ای چنگ تا چند نالی		نه کت می‌نوازد نه اندر کناری
تو خواهی که پوشی بدین ناله خود را		تو حیلت رها کن تو داری تو داری
گر آن گل نچیدی چه بویست این بو		گر آن می نخوردی چرا در خماری
گلستان جان‌ها به روی تو خندد		که مر باغ جان را دو صد نوبهاری
خیالت چو جامست و عشق تو چون می		زهی می‌زهی می‌زهی خوشگواری
تو ای شمس تبریز در شرح نایی		بجز آن که یا رب چه یاری چه یاری

بتا گر مرا تو ببینی ندانی		به جان لاله زارم به رخ زعفرانی
بدادم به تو دل مرا تو به از دل		سپارم به تو جان که جان را تو جانی
هزاران نشان بد ز آه و ز اشکم		کنون رفت کارم گذشت از نشانی
تو شاه عظیمی که در دل مقیمی		تو آب حیاتی که در تن روانی
تو هم غیب بینی تو هم نازنینی		نگفتند هرگز تو را لن ترانی
چو سرجوش کردی چه روپوش کردی		تو روپوش می‌کن که پنهان نمانی
زهی تلخ مرگی چو بی‌تو زید جان		چو پیش تو میرم زهی زندگانی
از این جان ظاهر به جان آمدم من		کز این جان ظاهر شود جان نهانی
میان دو جان مانده بودیم حیران		که می‌گفت اینی که می‌گفت آنی
یکی جان جنت یکی جان دوزخ		یکی جان ظلمت یکی جان عیانی
چه جنت چه دوزخ تویی شاه برزخ		بخوانی بخوانی برانی برانی

گل سرخ دیدم شدم زعفرانی		یکی لعل دیدم شدم زر کانی
دلم چون ستاره شبی در نظاره		به هر برج می‌شد به چرخ معانی
چو در برج عشاق پا درنهاد او		سری کرد ماهی ز افلاک جانی
چو آن مه برآمد به چشمش درآمد		زمین درنگنجد از آن آسمانی
دلم پاره پاره بشد عشق باره		که هر پاره من دهد زو نشانی
چو از بامداد او سلامی بداد او		مرا از سلامش ابد شد جوانی
چو بر روی من دید آثار مجنون		ز رحمت بیامد بر من نهانی
بگفت ای فلانی چرا تو چنانی		چنین من از آنم که تو آن چنانی
چه سرها که داند چه درها فشاند		چه ملکی که راند کسی کش بخوانی
چه ماه و چه گردون چه برج و چه هامون		همه رمز آنست دریاب ار آنی
اگر شرح خواهی ببین شمس تبریز		چو او را ببینی تو او را بدانی

عجیب‌العجایب توی در کیایی		نما روی خود، گر عجب می‌نمایی
توی محرمِ دل، توی همدمِ دل		به‌جز تو که داند رهِ دلگشایی؟
تو دانی که دل در کجاها فتادست		اگر دل نداند تو را که کجایی
برافکن بر او سایهٔ از سعادت		که مسجودِ قانی و جانِ همایی
جهان را بیارا به نورِ نبوّت		که استادِ جانِ همه انبیایی
گهر سنگ بود وز تو گشت گوهر		عطا کن، عطا کن، که بحرِ عطایی
نه آبِ منی بُد، که شخص سنی شد؟!		چو رست از منی، وارهانش ز مایی
کفِ آب را تو بدادی زمینی		سیه‌دود را تو بدادی سمایی
چو تبدیلِ اشیا تو را بُد میسّر		همه حلم و علمی، همه کیمیایی
حرام است خواب شب، ایرا تو ماهی		که در شب، چو بدری ز جان‌ها برآیی
میا خواب اینجا، برو جای دیگر		که بحر است چشمم، در او غرقه آبی
شبا، در تهیّج چو مارِ سیاهی		جهان را بخوردی، مگر اژدهایی
چو خلّاقِ بی‌چون، فسون بر تو خوانَد		هرآنچ بخوردی سحرگه بزایی
ألا ماهِ گردون! که سُیّاح چرخی		پی من باشد دمی گر بپایی؟!
تو در چشمِ بعضی مقیمی و ساکن		تو هر دیده را شیوهٔ می‌نمایی
اسکان قلبی! علیکم ثنایی		افیضوا علینا، کووس البقء
گر آن، جانِ جان را ندیدی دلا تو		اگر جمله چشمی، اسیرِ عمایی
چو هفتاد و دو ملّتی عقل دارد		بجو در جنونش دلا اصطفایی
اجیبوا، اجیبوا هواکم عجیب		صفا من هواکم نسیم الهوایی
تن اندر جنونش، دلم ارغنونش		روانم زبونش، ز بی‌دست‌وپایی
مگر اختران دیده‌اندت ز بالا		فرو کرده سرها برای گوایی
غلط، کیست اختر؟! که بویی نبردست		دلِ عقلِ کُل با همه ارتقایی
فلا عیش یا سادتی ما عداکم		بظعن و سیر ولا فی ثواء

تو هر چند صدری شه مجلسی		ز هستی نرستی در این محبسی
بده وام جان گر وجوهیت هست		درآ مفلسانه اگر مفلسی
غریبان برستند و تو حبس غم		گه از بی‌کسی و گه از ناکسی
در این راه بیراه اگر سابقی		چو واگردد این کاروان واپسی
لطیفان خوش چشم هستند لیک		به چشمت نیایند زیرا خسی
نه بازی که صیاد شاهان شوی		برو سوی مردار چون کرکسی
نه‌ای شاخ تر و پذیرای آب		نه درخورد باغ و زر و مغرسی
برو سوی جمعی چو در وحشتی		بیفروز شمعی چرا مغاسی
چو استارگان اندر این برج خاک		گهی گنسی و گهی خنسی
خمش کن مباف این دم از بهر برد		چو در برد ماندی تو خود اطلسی

رضیت بما قسم‌الله لی		و فوضت امری دلی خالقی
لقد احسن‌الله فیما مضی		کذالک یحسن فیما بقی
ایا ساقی جان هر متقی		بگردان چو مردان، می راوقی
بخر جان و دلرا ز اندیشها		که بر جانها حاکم مطلقی
بهشت رخت گر تجلی کند		نه دوزخ بماند، نه در وی شقی
اگر تو گریزی ز ما، سابقی		ور از تو گریزیم، تولا حقی
میان شب و روز فرقی نماند		چو ماهت نه غربیست، نی مشرقی
به صد لابه مخمور را می دهی		کی دیدست ساقی بدین مشفقی؟!
شراب سخن بخش رقاص کن		که گردد کلوخ از تفش منطقی
چو حق گول جستست و قلب سلیم		دلا زیرکی می‌کنی؟ احمقی
ز فکرت دل و جان گر آرام داشت		چرا رفت در سکر و در موسقی؟!
تو تنها چرایی اگر خوش خویی؟!		تو عذرا چرایی اگر وامقی؟!
جعل وش ز گل خویشتن در کشی		همان چرک می‌کش، بدان لایقی
همه خارکس دان، اگر پادشاست		بجز خار خار، و غم عاشقی
خمش کن، ببین حق را فتح باب		چهددر فکرت نکتهٔ مغلقی؟!

تماشا مرو نک تماشا تویی		جهان و نهان و هویدا تویی
چه این جا روی و چه آن جا روی		که مقصود از این جا و آن جا تویی
به فردا میفکن فراق و وصال		که سرخیل امروز و فردا تویی
تو گویی گرفتار هجرم مگر		که واصل تویی هجر گیرا تویی
ز آدم بزایید حوا و گفت		که آدم تو بودی و حوا تویی
ز نخلی بزایید خرما و گفت		که هم دخل و هم نخل خرما تویی
تو مجنون و لیلی به بیرون مباش		که رامین تویی ویس رعنا تویی
تو درمان غم‌ها ز بیرون مجو		که پازهر و درمان غم‌ها تویی
اگر مه سیه شد همو صیقلست		تو صیقل کنی خود مه ما تویی
وگر مه سیه شد برو تو ملرز		که مه را خطر نیست ترسا تویی
ز هر زحمت افزا فزایش مجو		که هم روح و هم راحت افزا تویی
چو جمعی تو از جمع‌ها فارغی		که با جمع و بی‌جمع و تنها تویی
یکی برگشا پر بافر خویش		که هم صاف و هم قاف و عنقا تویی
چو درد سرت نیست سر را مبند		که سرفتنه روز غوغا تویی
اگر عالمی منکر ما شود		غمی نیست ما را که ما را تویی
مرو زیر و ما را ز بالا مگیر		به پستی بمنشین که بالا تویی
من و ما رها کن ز خواری مترس		که با ما تویی شاه و بی‌ما تویی
بشو رو و سیمای خود درنگر		که آن یوسف خوب سیما تویی
غلط یوسفی تو و یعقوب نیز		مترس و بگو هم زلیخا تویی
گمان می‌بری و این یقین و گمان		گمان می‌برم من که مانا تویی
از این ساحل آب و گل درگذر		به گوهر سفر کن که دریا تویی
از این چاه هستی چو یوسف برآ		که بستان و ریحان و صحرا تویی
اگر تا قیامت بگویم ز تو		به پایان نیاید سر و پا تویی

الا هات حمرا کالعندم		کانی ما زجتها عن دمی
و یبدو سناها علی وجنتی		اذا انحدرت کاسها عن فمی
فطوبی لسکراء من مغنم		و تعسا لصحواء من مغرم
می درغمی خور اگر در غمی		که شادی فزاید می درغمی
بیا نوش کن ای بت نوش لب		شراب محرم اگر محرمی
مگو نام فردا اگر صوفیی		همین دم یکی شو اگر همدمی
برای چنین جام عالم بها		بهل مملکت را اگر ادهمی
درآشام یک جام دریا دلا		اگر ظاهر کند گوهر آدمی
چرا بسته باشی چو در مجلسی		چرا خشک باشی چو در زمزمی
چرا می‌نگیری نخستین قدح		چپ و راست بنما که از کی کمی
ز جام فلک پاک و صافیتری		که برتر از این گنبد اعظمی
بنوش ای ندیمی که هم خرقه‌ای		بجوش ای شرابی که خوش مرهمی
چو موسی عمران توی عمر جان		چو عیسی مریم روان بر یمی
چو یوسف همه فتنه مجلسی		چو اقبال و باده عدوی غمی
ز هر باد چون کاه از جا مرو		که چون کوه در مرتبت محکمی
بحل برج کژدم سوی زهره رو		که کژدم ندارد به جز کژدمی
به تو آمدم زانک نشکیفتم		ز احسان و بخشایش و مردمی
چنین خال زیبا که بر روی توست		پناه غریبی و خال و عمی
فانت الربیع و انت المدام		و مولی الملوک الا فاحکمی
خلایق ز تو واله و درهمند		تو چون زلف جعدت چرا درهمی
مگر شمس تبریز عقلت ببرد		که چون من خرابی و لایعلمی

خواهیم یارا کامشب نخسپی		حق خدا را کامشب نخسپی
چون سرو و سوسن تا روز روشن		خوبیم و زیبا کامشب نخسپی
یار موافق تا صبح صادق		شاهی و مولا کامشب نخسپی
ای ماه پاره همچون ستاره		باشی به بالا کامشب نخسپی
از حسن رویت و از لطف مویت		خواهد ثریا کامشب نخسپی
چون دید ما را مست تو یارا		نالید سرنا کامشب نخسپی
چون روز لالا دارد علالا		کوری لالا کامشب نخسپی
در جمع مستان با زیردستان		بگریست صهبا کامشب نخسپی
قومی ز خویشان گشته پریشان		بهر تو تنها کامشب نخسپی

حدی نداری در خوش لقایی		مثلی نداری در جان فزایی
بر وعده تو بر نجده تو		که م دوش گفتی هی تو کجایی
کردم کرانه ز اهل زمانه		رفتم به خانه تا تو بیایی
نزلت چشیدم رویت ندیدم		آن قرص مه را کی می‌نمایی
ماهی کمالی آب زلالی		جاه و جلالی کان عطایی
امروز مستم مجنون پرستم		بگرفت دستم دست خدایی
ای ساقی شه هین الله الله		افزون ده آن می چون مرتضایی
یک گوشه جان ماندست پیچان		و آن پیچش از تو یابد رهایی
جنگ است نیمم با نیم دیگر		هین صلح شان ده تا چند پایی
زاغی و بازی در یک قفس شد		و از زخم هر دو در ابتلایی
بگشا قفس را تا ره شودشان		جنگی نماند چون در گشایی
نفسی و عقلی در سینه ما		در جنگ و محنت مست خدایی
گر جنگ خواهی درشان فروبند		ور نی بکن شان یک دم سقایی
در آب افکن چون مهد موسی		این جان ما را چون جان مایی
تا کش نیاید فرعون ملعون		نی آن عوانان اندر دغایی
در آب رقصان مهد لطیفش		از خوف رسته وز بی‌نوایی
فرعون اکنون بشناسد او را		کز راه آب او کرد ارتقایی
تو میر آبی و آن آب قایم		داد و دهش را دایم سزایی
در خانه موسی در خوف جان بد		در آب بودش امن بقایی
هر چیز زنده از آب باشد		کب است ما را نقل سمایی
تو آب آبی تو تاب تابی		آب از تو یابد لطف و روایی
قارون نعمت طماع گردد		در بخشش تو گیرد گدایی
جز در گدایی کس این نیابد		ناموس کم کن با کبریایی
گیرنده خواهد جوینده خواهد		ناموس آرد جان را جدایی
خاموش کردم لیکن روانم		در اندرونم گشته‌ست نایی

تو جان مایی، ماه سمایی		فارغ ز جمله اندیشهایی
جویی ز فکرت، داروی علت		فکرست اصل علت فزایی
فکرت برون کن، حیرت فزون کن		نی مرد فکری مرد صفایی
فکرت درین ره شد ژاژ خایی		مجنون شو ای جان، عاقل چرایی؟!
بد نام مجنون رست از کشاکش		باهوش کرمی، مست اژدهایی
کرم بریشم، اندیشه دارد		زیرا که جوید صنعت نمایی
صنعت نماید، چیزی بزاید		از خود برآید زان خیره‌رایی
صنعت رها کن، صانع بست استت		شاهد همو بس، کم ده گوایی
او نیستها را دادست هستی		او قلبها را بخشد روایی
داد او فلک را دوران دایم		نامد زیانش بی‌دست و پایی
خامش! برآن باش که پر نگویی		هرچند با خود بر می‌نیایی

با چرخ گردان تیره هوایی		دارد همیشه قصد جدایی
هذا محمد قتلی تغمد		انا معود حمد الجفایی
هذا حبیبی هذا طبیبی		هذا ادیبی هذا دوایی
هذا مرادی هذا فؤادی		هذا عمادی هذا لوایی
پر کن سبویی بی‌گفت و گویی		باهای و هویی گر یار مایی
هان ای صفورا بشکن سبو را		مفکن عمو را در بی‌نوایی
گر شد سبویی داریم جویی		در شهره کویی تو گر سقایی
این عیش باقی نبود گزافی		بی پر نپرد مرغ هوایی
بنمای جان را قولنجیان را		تنهاروی کن رسم همایی
از بهر حس شان جسم نجس شان		ز ایشان چه خیزد گند گدایی
زین رز برون بر گنده بغل را		پهلوی نعنع کن گندنایی
بسیار کوشی تا دل بپوشی		هر جزوت این جا بدهد گوایی
ننوشته خواند ناگفته داند		تو سخت رویی بس بی‌حیایی
چون نیست رختت چون نیست بختت		ز آن روی سختت ناید کیایی
جنس سگانی وغ وغ کنانی		می‌گرد در کو در خانه نایی
در خانه بلبل داریم صلصل		کز سگ نیاید زیبانوایی
نک بلبل حر نک بلبله پر		برخیز سنقر تا چند پایی
عمری چو نوحی یاری چو روحی		گاهی غدایی گاهی عشایی
نوشیست و می‌نوش وز گفت خاموش		وین طبل کم زن بس ای مرایی

خواهی ز جنون بویی ببری		ز اندیشه و غم می‌باش بری
تا تنگ دلی از بهر قبا		جانت نکند زرین کمری
کی عشق تو را محرم شمرد		تا همچو خسان زر می‌شمری
فوق همه‌ای چون نور شوی		تا نور نه‌ای در زیر دری
هیزم بود آن چوبی که نسوخت		چون سوخته شد باشد شرری
وانگه شررش وا اصل رود		همچون شرر جان بشری
سرمه بود آن کز چشم جداست		در چشم رود گردد نظری
یک قطره بود در ابر گران		در بحر فتد یابد گهری
خار سیهی بد سوختنی		گردش گل تر باد سحری
یک لقمه نان چون کوفته شد		جان گشت و کند نان جانوری
خون گشت غذا در پیشه وری		آن لقمه کند هم پیشه وری
گر زانک بلا کوبد دل تو		از عین بلانوشی بچری
ور زانک اجل کوبد سر تو		دانی پس از آن که جمله سری
در بیضه تن مرغ عجبی		در بیضه دری ز آن می‌نپری
گر بیضه تن سوراخ شود		هم پر بزنی هم جان ببری
سودای سفر از ذکر بود		از ذکر شود مردم سفری
تو در حضری وین وهم سفر		پنداشت توست از بی‌هنری
یا رب برهان زین وهم کژش		تو وهم نهی در دیو و پری
چون در حضری بربند دهان		در ذکر مرو چون در حضری

سلطان منی سلطان منی		و اندر دل و جان ایمان منی
در من بدمی من زنده شوم		یک جان چه بود صد جان منی
نان بی‌تو مرا زهرست نه نان		هم آب منی هم نان منی
زهر از تو مرا پازهر شود		قند و شکر ارزان منی
باغ و چمن و فردوس منی		سرو و سمن خندان منی
هم شاه منی هم ماه منی		هم لعل منی هم کان منی
خاموش شدم شرحش تو بگو		زیرا به سخن برهان منی

آن به که مرا تمکین نکنی		تا همچو خودم گرگین نکنی
بر روی منه تو دست مرا		تا مست مرا غمگین نکنی
تو رنگرزی، تو نیل‌پزی		هان کینه را، زنگین نکنی
ای خواجه، بهل، فتراک مرا		تا خنگ مرا بی‌زین نکنی
از دور ترک زانو بزنی		زانوی مرا بالین نکنی
تو هرچه کنی داعی توم		هرچند که تو آمین نکنی
دل را بروم، ملک تو کنم		تا تو دل خود پرکین نکنی
رخساره کنم وقف قدمت		تا تو رخ خود پرچین نکنی
خاموش کنم، طبلک نزنم		تا از دل و جان تحسین نکنی

صنما خرگه توم که بسازی و برکنی		قلمی‌ام به دست تو که تراشی و بشکنی
منم آن شقه علم که گهم سرنگون کنی		و گهی بر فراز کوه برآری و برزنی
منم آن ذره هوا که در این نور روزنم		سوی روزن از آن روم که تو بالای روزنی
هله ذره مگو مرا چو جهان گیر خود مرا		دو جهان بی‌تو آفتاب کجا یافت روشنی
همگی پوستم هله تو مرا مغز نغز گیر		همه خشک‌اند مغزها چو نبخشی تو روغنی
اگرم شاه و بی‌توام چه دروغست ما و من		و گرم خاک و با توام چه لطیفست آن منی
به تو نالم تو گوییم که تو را دور کرده‌ام		که ببینم در این هوا که تو ذره چه می‌کنی
به یکی ذره آفتاب چرا مشورت کند		تو بکش هم تو زنده کن مکن ای دوست کردنی
تو چه می داده‌ای به دل که چپ و راست می‌فتد		و گهی نی چپ و نه راست و نه ترس و نه ایمنی

صنما بر همه جهان تو چو خورشید سروری		قمرا می‌رسد تو را که به خورشید بنگری
همه عالم چو جان شود همگی گلستان شود		شکم خاک کان شود چو تو بر خاک بگذری
تن من همچو رشته شد به دلم مهر کشته شد		چو به سر این نوشته شد نبود کار سرسری
چو سحر پرده می‌درد تو پس پرده می‌روی		چو به شب پرده می‌کشد تو به شب پرده می‌دری
صنما خاک پای خود تو مرا سرمه وام ده		که نظر در تو خیره شد که تو خورشیدمنظری
رخ خوبان این جهان همه ابرست و تو مهی		سر شاهان این جهان همه پایست و تو سری
چو درآمد خیال تو مه نو تیره شد بگفت		چه عجب گر تو روشنی که از او آب می‌خوری

ای خجل از تو شکر و آزادی		لایق آن وصال کو شادی
عشق را بین که صد دهان بگشاد		چون تو چشمان عشق بگشادی
ای دلا گرد حوض می‌گشتی		دیدی آخر که هم درافتادی
ز آب و آتش چو باد بگذشتی		ای دل ار آتشی و ار بادی
دل و عشق‌اند هر دو شاگردش		خورد شاگرد را به استادی
اولا هر چه خاک و خاکی بود		پیش جاروب باد بنهادی
تا همه باد گشت آبستن		تا از آن باد عالمی زادی
زاده باد خورد مادر را		همچو آتش ز تاب بیدادی
کرمکی در درخت پیدا شد		تا بخوردش ز اصل و بنیادی
عشق آن کرم بود در تحقیق		در دل صد جنید بغدادی
نی جنیدی گذاشت و نی بغداد		عشق خونی به زخم جلادی
چون خلیفه بکوفت طبل بقا		کرد خالق اساس ایجادی
یک وجودی بزرگ ظاهر شد		همه شادی و عشرت و رادی
شمس تبریز چهره‌ای بنما		تا نمایم سخن بعبادی

حکم نو کن که شاه دورانی		سکه تازه زن که سلطانی
حکم مطلق تو راست در عالم		حاکمان قالب‌اند و تو جانی
آن چه شاهان به خواب می‌جستند		چون مسلم شدت به آسانی
همه مرغان چو دانه چین تواند		تو همایی میان مرغانی
بر سر آمد رواق دولت تو		ز آن که تو صاف صاف انسانی
برتر آید ز جان ملک و ملک		گر دهی دل به روح حیوانی
شرط‌ها را ز عاشقان برگیر		که تو احوال شان همی‌دانی
دام‌ها را ز راه شان بردار		خواه تقدیر و خواه شیطانی
تا شوم سرخ رو در این دعوی		که تو چون حق لطیف فرمانی
شمس تبریز رحمت صرفی		ز آن که سر صفات رحمانی

مستی و عاشقانه می‌گویی		تو غریبی و یا از این کویی
پیش آن چشم‌های جادوی تو		چون نباشد حرام جادویی
پیش رویت چو قرص مه خجلست		به چه رو کرد زهره بی‌رویی
عاشقان را چه سود دارد پند		سیل شان برد رو چه می‌جویی
تو چه دانی ز خوبی بت ما		ما از آن سو و تو از این سویی
ما ز دستان او ز دست شدیم		دست از ما چرا نمی‌شویی
رو به میدان عشق سجده کنان		پیش چوگان عشق چون گویی
پیش آن چشم‌های ترکانه		بنده‌ای و کمینه هندویی
به ستیزه در این حرم ای صبر		گاه لاله و گاه لولویی
آفتابا نه حد تو پیداست		که نه در خانه ترازویی
هله ای ماه خویش را بشناس		نی به وقت محاق چون مویی
هله ای زهره زیر چادر رو		رو نداری وقیحه بانویی
تو بیا ای کمال صورت عشق		نور ذات حقی و یا اویی
اندر این ره نماند پای مرا		زانوم را نماند زانویی
همچو کشتی روم به پهلو من		ای دل من هزارپهلویی
مست و بی‌خویش می‌روی چپ و راست		سوی بی‌چپ و راست می‌پویی
نی چپست و نه راست در جانست		بو ز جان یابی ار بینبویی
ز آن شکر روی اگر بگردانی		گر نباتی بدان که بدخویی
ور تو دیوی و رو بدو آری		الله الله چه ماه ده تویی
دلم از جا رود چو گویم او		همه اوها غلام این اویی
هین ز خوهای او یکی بشنو		گاه شیری کند گه آهویی
هین خمش که ار دیده کف نکند		نکند سیب و نار آلویی

بحر ما را کنار بایستی		وین سفر را قرار بایستی
شیر بیشه میان زنجیرست		شیر در مرغزار بایستی
ماهیان می‌طپند اندر ریگ		راه در جویبار بایستی
بلبل مست سخت مخمورست		گلشن و سبزه زار بایستی
دیده‌ها از غبار خسته شدست		دیده اعتبار بایستی
همه گل خواره‌اند این طفلان		مشفقی دایه وار بایستی
ره به آب حیات می‌نبرند		خضر را آبخوار بایستی
دل پشیمان شدست ز آنچ گذشت		دل امسال پار بایستی
اندر این شهر قحط خورشیدست		سایه شهریار بایستی
شهر سرگین پرست پر گشته‌ست		مشک نافه تتار بایستی
مشک از پشک کس نمی‌داند		مشک را انتشار بایستی
دولت کودکانه می‌جویند		دولت بی‌عثار بایستی
مرگ تا در پیست روز شبست		شب ما را نهار بایستی
چون بمیری بمیرد این هنرت		زین هنرهات عار بایستی
چنگ در ما زدست این کمپیر		چنگ او تار تار بایستی
طالب کار و بار بسیارند		طالب کردگار بایستی
دم معدود اندکی ماندست		نفسی بی‌شمار بایستی
نفس ایزدی ز سوی یمن		بر خلایق نثار بایستی
مرگ دیگی برای ما پخته‌ست		آن خورش را گوار بایستی
یاد مردن چو دافع مرگست		هر دمی یادگار بایستی
هر دمی صد جنازه می‌گذرد		دیده‌ها سوگوار بایستی
ملک‌ها ماند و مالکان مردند		ملکتی پایدار بایستی
عقل بسته شد و هوا مختار		عقل را اختیار بایستی
هوش‌ها چون مگس در آن دوغست		هوش را هوشیار بایستی
زین چنین دوغ زشت گندیده		این مگس را حذار بایستی
معده پردوغ و گوش پر ز دروغ		همت الفرار بایستی
گوش‌ها بسته است لب بربند		از خرد گوشوار بایستی
از کنایات شمس تبریزی		شرح معنی گذار بایستی

آوخ آوخ چو من وفاداری		در تمنای چون تو خون خواری
آوخ آوخ طبیب خون ریزی		بر سر زار زار بیماری
آن جفاها که کرده‌ای با من		نکند هیچ یار با یاری
گفتمش قصد خون من داری		بی خطا و گناه گفت آری
عشق جز بی‌گناه می‌نکشد		نکشد عشق او گنه کاری
هر زمان گلشنی همی‌سوزم		تو چه باشی به پیش من خاری
بشکستم هزار چنگ طرب		تو چه باشی به چنگ من تاری
شهرها از سپاه من ویران		تو چه باشی شکسته دیواری
گفتمش از کمینه بازی تو		جان نبرده‌ست هیچ عیاری
ای ز هر تار موی طره تو		سرنگون سار بسته طراری
گر ببازم وگر نه زین شه رخ		ماتم و مات مات من باری
آن که نخرید و آن که او بخرید		شد پشیمان غریب بازاری
و آن که بخرید گوید آن همه را		کاش من بودمی خریداری
و آن که نخرید دست می‌خاید		ناامید و فتاده و خواری
فرع بگرفته اصل افکنده		جان بداده گرفته مرداری
پا بریده به عشق نعلینی		سر بداده به عشق دستاری
با چنین مشتری کند صرفه		از چنین باده مانده هشیاری
خر علف زار تن گزید و بماند		خر مردار در علف زاری

ای دلزار محنت و بلا داری		بر خدا اعتمادها داری
اینچنین حضرتی و تو نومید؟		مکن ای دل، اگر خدا داری
رخت اندیشه می‌کشی هرجا		بنگر آخر، جز او کرا داری؟
لطفهایی که کرد چندین گاه		یاد آور اگر وفاداری
چشم سر داد و چشم سر ایزد		چشم جای دگر چرا داری؟!
عمر ضایع مکن، که عمر گذشت		زرگری کن، که کیمیا داری
هر سحر مر ترا ندا آید		سو ما آ، که داغ ما داری
پیش ازین تن تو جان پاک بدی		چند خود را ازان جدا داری؟!
جان پاکی، میان خاک سیاه		من نگویم، تو خود روا داری؟!
خویشتن را تو از قبا بشناس		که ازین آب و گل قبا داری
می‌روی هر شب از قبا بیرون		که جز این دست، دست و پا داری
بس بود، این قدر بدان گفتم		که درین کوچه آشنا داری

ساقیا ساقیا روا داری		که رود روز ما به هشیاری
گر بریزی تو نقل‌ها در پیش		عقل‌ها را ز پیش برداری
عوض باده نکته می‌گویی		تا بری وقت ما به طراری
درد دل را اگر نمی‌بینی		بشنو از چنگ ناله و زاری
ناله نای و چنگ حال دلست		حال دل را تو بین که دلداری
دست بر حرف بی‌دلی چه نهی		حرف را در میان چه می‌آری
طوق گردن تویی و حلقه گوش		گردن و گوش را چه می‌خاری
گفته را دانه‌های دام مساز		که ز گفتست این گرفتاری
گه کلیدست گفت و گه قفلست		گاه از او روشنیم و گه تاری
گفت بادست گر در او بوییست		هدیه تو بود که گلزاری
گفت جامست گر بر او نوریست		از رخ تو بود که انواری
مشک بربند کوزه‌ها پر شد		مشک هم می‌درد ز بسیاری

تا شدستی امیر چوگانی		ما شدستیم گوی میدانی
ما در این دور مست و بی‌خبریم		سر این دور را تو می‌دانی
چون به دور و تسلسل انجامد		نکته ابتر بود به ربانی
لیک دور و تسلسل اندر عشق		شرط هر حجتست و برهانی
گوش موشان خانه کی شنود		نعره بلبل گلستانی
چشم پیران کور کی بیند		شیوه شاهدان روحانی
هر کی کورست عشق می‌سازد		بهر او سرمه سپاهانی
هر کی پیرست هم جوان گردد		چون دهد عشق آب حیوانی
جمله یاران ز عشق زنده شدند		تو چنین مانده‌ای چه می‌مانی
خرسواری پیاده شو از خر		خر به میدان نباشد ارزانی
خرسواره چرا شدی شاها		خسروی وز نژاد سلطانی
لایق پشت خر نباشی تو		تو معود به پشت اسپانی
در جنود مجنده بودی		ای که اکنون تو روح انسانی
گفتنی‌ها بگفتمی ای جان		گر نترسیدمی ز ویرانی

مستم از باده‌های پنهانی		وز دف و چنگ و نای پنهانی
مر چنین دلربای پنهان را		واجب آمد وفای پنهانی
می‌زند سال‌ها در این مستی		روح من‌های های پنهانی
گفتم ای دل کجایی آخر تو		گفت در برج‌های پنهانی
بر چپم آفتاب و مه بر راست		آن مه خوش لقای پنهانی
مشتری درفروخت آن مه را		دادمش من بهای پنهانی
ظلمتم کی بقا کند که بر او		تابد از کبریای پنهانی
آتشم چون بمرد دودم چیست		آیتی از بلای پنهانی
ز آن بلا جان‌های ما مرهاد		تا برد تحفه‌های پنهانی
شمس تبریز شوربایی بپخت		صوفیان الصلای پنهانی

من مرید توام مراد تویی		من غلامم چو کیقباد تویی
دل مرید تو و تو را خواهد		کاین در بسته را گشاد تویی
خاک پای توام ولی امروز		گردم اندر هوا که باد تویی
زهد من می جهاد من ساغر		چو مرا زهد و اجتهاد تویی
گر چه من بدنهاد و بدگهرم		شاکرم چون در این نهاد تویی
ور نهادی که تو کنی برداشت		خوش بود چون همه مراد تویی
زهر باده شود چو جام تویی		ظلم احسان شود چو داد تویی
بس کنم ذکر تو نگویم بیش		ذکر هر ذکر و یاد یاد تویی

چند اندر میان غوغایی		خوی کن پاره پاره تنهایی
خلوتی را لطیف سوداییست		رو بپرسش که در چه سودایی
خلوت آنست که در پناه کسی		خوش بخسپی و خوش بیاسایی
زیر سایه درخت بخت آور		زود منزل کنی فرود آیی
ور تو خواهی که بخت بگشاید		زیر هر سایه رخت نگشایی
سوی انبان ما و من نروی		گر چه او گویدت که از مایی
رو به خود آر هر کجا باشی		روسیاه‌ست مرد هرجایی
خود تو چیست بیخودی زان کس		که از او در چنین تماشایی
چون رسیدی به شه صلاح الدین		گر فسادی سوی صلاح آیی

گر چه تو نیم شب رسیدستی		صبح عشاق را کلیدستی
ناپدیدی چو جان در این عالم		در جهان دلم پدیدستی
همه شب جان تو را شود قربان		ز آن که تو بامداد عیدستی
ز آدمی چون پری رمیدم من		تا ز من ای پری رمیدستی
در مزیدم چو دولت منصور		چون مرا تو ابایزیدستی
ای بسا نازکان و خامان را		چون من سوخته پزیدستی
شمس تبریز سرمه دیگر		در دو دیده خرد کشیدستی

ز اول بامداد سر مستی		ورنه دستار کژ چرا بستی؟!
به خدا دوش تا سحر همه شب		باده بی‌صرفه، صرف خوردستی
در رخ و رنگ و چشم تو پیداست		که ازان بازی و ازان دستی
نانچ خوردی بده به مخموران		ای ولی نعمت همه هستی
شیر امروز در شکار آمد		لرزه در که فتاد در پستی
بدویدن ازو نخواهی رست		سر بند عاشقانه و رستی
تا که پیوسته در امان باشی		چون بدار الامانش پیوستی
شصت فرسنگ از سخن بگریز		که ز دام سخن درین شستی

ز اول بامداد سرمستی		ور نه دستار کژ چرا بستی
سخت مستست چشم تو امروز		دوش گویی که صرف خوردستی
جان مایی و شمع مجلس ما		السلام علیک خوش هستی
باده خوردی و بر فلک رفتی		مست گشتی و بند بشکستی
صورت عقل جمله دلتنگیست		صورت عشق نیست جز مستی
مست گشتی و شیرگیر شدی		بر سر شیر مست بنشستی
باده کهنه پیر راه تو بود		رو که از چرخ پیر وارستی
ساقی انصاف حق به دست توست		که جز آن شراب نپرستی
عقل ما برده‌ای ولیک این بار		آن چنان بر که بازنفرستی

در غم یار یار بایستی		یا غمم را کنار بایستی
به یکی غم چو جان نخواهم داد		یک چه باشد هزار بایستی
دشمن شادکام بسیارند		دوستی غمگسار بایستی
در فراقند زین سفر یاران		این سفر را قرار بایستی
تا بدانستیی ز دشمن و دوست		زندگانی دوبار بایستی
شیر بیشه میان زنجیرست		شیر در مرغزار بایستی
ماهیان می‌طپند اندر ریگ		چشمه یا جویبار بایستی
بلبل مست سخت مخمورست		گلشن و سبزه زار بایستی
دیده را عبرت نیست زین پرده		دیده اعتبار بایستی
همه گل خواره‌اند این طفلان		مشفقی دایه وار بایستی
ره بر آب حیات می‌نبرند		خضری آبخوار بایستی
دل پشیمان شده‌ست		دل امسال پار بایستی
اندر این شهر قحط خورشیدست		سایه شهریار بایستی
شهر سرگین پرست پر گشته‌ست		مشک نافه تتار بایستی
مشک از پشک کس نمی‌داند		مشک را انتشار بایستی
دولت کودکانه می‌جویند		دولتی بی‌عثار بایستی
چون بمیری بمیرد این هنرت		زین هنرهات عار بایستی
طالب کار و بار بسیارند		طالب کردگار بایستی
مرگ تا در پی‌است روز شبست		شب ما را نهار بایستی
دم معدود اندکی ماندست		نفسی بی‌شمار بایستی
نفس ایزدی ز سوی یمن		بر خلایق نثار بایستی
ملک‌ها ماند و مالکان مردند		ملکت پایدار بایستی
عقل بسته شد و هوا مختار		عقل را اختیار بایستی
هوش‌ها چون مگس در آن دوغست		هوش‌ها هوشیار بایستی
زین چنین دوغ زشت گندیده		پوز دل را حذار بایستی
معده پردوغ و گوش پر ز دروغ		همت الفرار بایستی
گوش‌ها بسته است لب بربند		از خرد گوشوار بایستی

در غم یار، یار بایستی		یا غمم را کنار بایستی
زانچ کردم کنون پشیمانم		دل امسال پار بایستی
دل من شیر بیشه را ماند		شیر در مرغزار بایستی
تا بدانستیی ز دشمن و دوست		زندگانی دو بار بایستی
دشمن عیب‌جوی بسیارست		دوستی غمگسار بایستی
ماهی جان ما که پیچانست		بر لب جویبار بایستی
چون رضای دل تو در غم ماست		یک چه باشد؟ هزار بایستی
یار لاحول گوی را چه کنم		یار شیرین عذار بایستی
خوک دنیاست صید این خامان		آهوی جان شکار بایستی
همره بی‌وفا همی‌لنگد		همره راهوار بایستی
صد هزاران سخن نهان دارم		گوش را گوشوار بایستی

آنکه چون ابر خواند کف ترا		کرد بیداد بر خردمندی
او همی‌گرید و همی‌بخشد		تو همی‌بخشی و همی‌خندی
همچو یوسف گناه تو خوبیست		جرم تو دانش است و خرسندی
او چو سرکه‌ست و می‌کند ترشی		دوست قندست و می‌کند قندی
چشم مریخ دارد آن دشمن		تو چو مه دست زهره می‌بندی
ای دل اندر اصول وصل گریز		که بسی در فراق جان کندی
قطرهٔ باز رو سوی دریا		بنگر تا به پیش او چندی
قوت یاقوت گیر از خورشید		تا در اخلاق او به پیوندی

رو، مسلم تراست بی‌کاری		چونک اندر عنایت یاری
نقش را کار نیست پیش قلم		آن قلم را چه حاجت از یاری؟
همچو بت باش پیش آن بتگر		که همه نقش و رنگ ازو داری
گر بپرسد، چه صورتت باید؟		گو: « همان صورتی که بنگاری »
گر مرا تن کنی، تو جان منی		ور مرا دل کنی، تو دلداری
لطف گل، خار را تو می‌بخشی		چه کند شاخ خار، جز خاری؟
باده ده، باده خواهمان کردی		که حرامست با تو هشیاری

زندگانی مجلس سامی		باد در سروری و خودکامی
نام تو زنده باد کز نامت		یافتند اصفیا نکونامی
می‌رسانم سلام و خدمت‌ها		که رهی را ولی انعامی
چه دهم شرح اشتیاق که خود		ماهیم من تو بحر اکرامی
ماهی تشنه چون بود بی‌آب		ای که جان را تو دانه و دامی
سبب این تحیت آن بودست		که تو کار مرا سرانجامی
حاصل خدمت از شکرریزت		دارد اومید شربت آشامی
ز آن کرم‌ها که کرده‌ای با خلق		خاص آسوده است و هم عامی
بکشش در حمایتت کامروز		تویی اهل زمانه را حامی
تا که در ظل تو بیارامد		که تو جان را پناه و آرامی
که شوم من غریق منت تو		کابتدا کردی و در اتمامی
باد جاوید بر مسلمانان		سایه‌ات کآفتاب اسلامی
این سو ار کار و خدمتی باشد		تا که خدمت نمای و رامی

جان جانی و جان صد جانی		می‌زنی نعره‌های پنهانی
هر کی کر نیست بشنود وصفت		نعل معکوس و خفیه می‌رانی
غیر احمق به فهم این نرسد		عارت آید از این لت انبانی
سد پیش و پس تو این عارست		که سرافراز و قطب خلقانی
چون گریزی از این فزون گردد		کای فلان فارغست زین فانی

خامشی ناطقی مگر جانی		می‌زنی نعره‌های پنهانی
تو چو باغی و صورتت برگی		باغ چه صد هزار چندانی
بی تو باغ حیات زندانیست		هست مردن خلاص زندانی
چون تو بحری و صورتت ابرست		فیض دل قطره‌های مرجانی
ای یکی گو شده یکی گویان		پیش حکمت که شاه چوگانی
تا یکی گو نشد اگر چه زرست		گر چه نیکوست نیست میدانی
پهلوی اعتراض را بتراش		گر تو چون گوی چست و گردانی
پهلوی اعتراض در ابلیس		گشت مردود رد ربانی
پس به خراط خویش را بسپار		تا یکی گو شوی اگر آنی
مانعست اعتراض ابلیسی		از یکی گویی و یکی دانی

ای که مستک شدی و می‌گویی		تو غریبی و یا از این کویی
مست و بی‌خویش می‌روی چپ و راست		بی چپ و راست را همی‌جویی
نی چپست و نه راست در جانست		آن که جان خسته از پی اویی
ز آن شکر روی اگر بگردانی		اگر نباتی بدانک بدخویی
ور تو دیوی و رو بدو آری		الله الله چه خوب مه رویی
دلم از جا رود چو گویم او		می‌برد جان و دل زهی اویی
هین ز خوهای او یکی بشنو		گاه شیری کند گه آهویی
در ره او نماند پای مرا		زانوم را نماند زانویی
جز به چوگان او مغلطان سر		گر به میدان او یکی گویی
هین خمش کن در این حدیث بازمپیچ		آسمان وار اگر یکی تویی

عشق در کفر کرد اظهاری		بست ایمان ز ترس زناری
بانگ زنهار از جهان برخاست		هیچ کس را نداد زنهاری
هیچ کنجی نبود بی‌خصمی		هیچ گنجی نبود بی‌ماری
نی که یوسف خزید در چاهی		نه محمد گریخت در غاری
پای ذاالنون کشید در زنجیر		سر منصور رفت بر داری
جز به کنج عدم نیاسایی		در عدم درگریز یک باری
جهت خرقه‌ای چنین زخمی		این چنین درد سر ز دستاری
کفن از خلعت و قبا خوشتر		گور از این شهر به به بسیاری
کی بود کز وجود بازرهم		در عدم درپرم چو طیاری
کی بود کز قفس برون پرد		مرغ جانم به سوی گلزاری
بچشد او غریب چاشت خوری		بگشاید عجیب منقاری
چون دل و چشم معده نور خورد		ز آن که اصل غذا بد انواری
بل هم احیاء عند ربهم		بخورد یرزقون در اسراری
آهوی مشک ناف من برهد		ناگه از دام چرخ مکاری
جان بر جان‌های پاک رود		در جهانی که نیست بی‌کاری
مشت گندم که اندر این دامست		هست آن را مدد ز انباری
باغ دنیا که تازه می‌گردد		آخر آبش بود ز جوباری
خاکیان را کی هوش می‌بخشد		پادشاه قدیم و جباری
گر نکردی نثار دانش و هوش		کی بدی در زمانه هشیاری
خاک خفته نداشت بیداری		شاه کردش ز لطف بیداری
خون و سرگین نداشت زیبایی		پرده‌اش داد حسن ستاری
جانب خرمن کرم بگریز		هین قناعت مکن به ایثاری
جامه از اطلسی بساز که هست		بر سر عقل از او کله واری
این کله را بده سری بستان		کان سرت دارد از کله عاری
ای دل من به برج شمس گریز		زو قناعت مکن به دیداری
شمس تبریز کز شعاع ویست		شمس همراه چرخ دواری

مست و خوشی باده کجا خورده‌ای؟		این مه نو چیست که آورده‌ای؟
ساغر شاهانه گرفتی به کف		گلشکر نادره پرورده‌ای
پردهٔ ناموس کی خواهی درید؟		کآفت عقل و ادب و پرده‌ای
می‌شکفد از نظرت باغ دل		ای که بهار دل افسرده‌ای
آتش در ملک سلیمان زدی		ای که تو موری بنیازرده‌ای
در سفر ای شاه سبک روح من		زیر قدم چشم و دل اسپرده‌ای
دارد خوبی و کشی بی‌شمار		روی کسی کش بک اشمرده‌ای
بنده کن هر دل آزاده‌ای		زنده کن هر بدن مرده‌ای
می‌کندت لابه و دریوزه جان		جان ببر آنجا که دلم برده‌ای
جان دو صد قرن در انگشت تست		چونت بگویم؟! که توده مرده‌ای
بس کن تا مطرب و ساقی شود		آنکه می از باغ وی افشرده‌ای

جان و جهان! دوش کجا بوده‌ای؟		نی غلطم، در دل ما بوده‌ای
دوش ز هجر تو جفا دیده‌ام		ای که تو سلطان وفا بوده‌ای
آه که من دوش چه سان بوده‌ام!		آه که تو دوش کرا بوده‌ای!
رشک برم کاش قبا بودمی		چونک در آغوش قبا بوده‌ای
زهره ندارم که بگویم ترا		« بی من بیچاره چرا بوده‌ای؟! »
یار سبک روح! به وقت گریز		تیزتر از باد صبا بوده‌ای
بی‌تو مرا رنج و بلا بند کرد		باش که تو بند بلا بوده‌ای
رنگ رخ خوب تو آخر گواست		در حرم لطف خدا بوده‌ای
رنگ تو داری، که ز رنگ جهان		پاکی، و همرنگ بقا بوده‌ای
آینهٔ رنگ تو عکس کسیست		تو ز همه رنگ جدا بوده‌ای

ای دل سرمست، کجا می‌پری؟		بزم تو کو؟ باده کجا می‌خوری؟
مایهٔ هر نقش و ترا نقش نی		دایهٔ هر جان و تو از جان بری
صد مثل و نام و لقب گفتمت		برتری از نام ولقب، برتری
چونک ترا در دو جهان خانه نیست		هر نفسی رخت کجا می‌بری؟
نقد ترا بردم من پیش عقل		گفتم: « قیمت کنش ای جوهری
صیر فی نقد معانی توی		سرمه کش دیدهٔ هر ناظری »
گفت: « چه دانم ببرش پیش عشق		عشق بود نقد ترا مشتری
چون به سر کوچهٔ عشق آمدیم		دل بشد و من بشدم بر سری

از مه من مست دو صد مشتری		غمزه او سحر دو صد سامری
هر نفسی شعله زند دین از او		سوز نهد در جگر کافری
آتش دل بر شده تا آسمان		وز تف او گشته افق احمری
دوش جمال تو همی‌شد شتاب		در کف او مشعله آذری
گفتم هین قصد کی داری بگو		شیر خدا حمله کجا می‌بری
ای تو سلیمان به سپاه و لوا		خاتم تو افسر دیو و پری
جان و روان سخت روان می‌روی		سوی من کشته دمی ننگری
نعره مستان میت نشنوی		هیچ کسی را به کسی نشمری
تیز همی‌کرد خیالش نظر		محو شدم در تف آن ناظری
نیست شدم نیست از آن شور نیست		رفت ز من مهتری و کهتری
مفخر تبریز شهم شمس دین		شرح دهد حال من ار منکری

یا ملک المغرب والمشرق		مثلک فی االعالم یخلق
باده ده ای ساقی هر متقی		بادهٔ شاهنشهی راوقی
جان سخن بخش که از تف او		گردد هر گنگ خرف منطقی
بر در حیرت، بکش اندیشه را		حاکم ارواح و شه مطلقی
جنت حسنت جو تجلی کند		باغ شود دورخ بر هر شقی
چون بگریزی نرسد در تو کس		ور بگریزیم ز تو، سابقی
ظلمت و نور از تو تحیر درند		تا تو حقی یا که تو نور حقی
گشت شب و روز کنون غرق نور		نیست مهت مغربی و مشرقی
لابه کنی، باده دهی رایگان		ساقی دریا صفت مشفقی
مرده همی‌باید و قلب سلیم		زیرکی از خواجه بود احمقی
فکرت اگر راحت جانها بدی		باده نجستی خرد و موسقی
فرد چرایی تو ز من؟! اگر منی		از چه تو عذرایی اگر وامقی؟!
غنچه صفت چشم ببستی ز گل		رو، بهمان خار کشی لایقی
خار کشانند همه، گر شهند		جز که تو بر گلشن جان عاشقی
خامش باش و بنگر فتح باب		چند پی هر سخن مغلقی؟!

گر نه شکار غم دلدارمی		گردن شیر فلک افشارمی
دست مرا بست، وگر نی کنون		من سر تو بهتر ازین خارمی
گر نبدی رشک رخ چون گلشن		بلبل هر گلشن و گلزارمی
گر گل او در نگشادی، چرا		خار صفت بر سر دیوارمی؟
نیست یکی کار که او آن نکرد		ورنه چرا کاهل و بی‌کارمی؟
عشق طبیبست که رنجور جوست		ورنه چرا خسته و بیمارمی؟
کشت خلیل از پی او چار مرغ		کاش به قربانیش آن چارمی
تا پی خوردن به شکر خوردنش		طوطی با صد سر و منقارمی
وز جهت قوت دگر طوطیان		چون لب او جمله شکر کارمی
گر نه دلی داد چو دریا مرا		چون دگران تند و جگر خوارمی
در سر من عشق بپیچید سخت		ورنه چرا بی‌دل و دستارمی؟
بر لب من دوش ببوسید یار		ورنه چرا با مزه گفتارمی؟
بر خط من نقطهٔ دولت نهاد		ورنه چه گردنده چو پرگارمی؟
گر نه‌امی پست، که دیدی مرا؟!		ورنه امی مست بهنجارمی
چونک ز مستی کژ و مژ می‌روم		کاش که من بر ره هموارمی
یا مثل لاله رخان خوشش		معتزلی بر سر کهسارمی
بس! که گرین بانگ دهل نیستی		همچو خیالات در اسرارمی

ای که تو از عالم ما می‌روی		خوش ز زمین سوی سما می‌روی
ای قفس اشکسته و جسته ز بند		پر بگشادی به کجا می‌روی؟
سر ز کفن بر زن و ما را بگو		که: « ز وطن خویش چرا می‌روی؟ »
نی غلطم، عاریه بود این وطن		سوی وطنگاه بقا می‌روی
چون ز قضا دعوت و فرمان رسید		در پی سرهنگ قضا می‌روی
یا که ز جنات نسیمی رسید		در پی رضوان رضا می‌روی
یا ز تجلی جلال قدیم		مضطرب و بی‌سر و پا می‌روی
یا ز شعاعات جمال خدا		مست ملاقات لقا می‌روی
یا ز بن خم جهان همچو درد		صاف شدی سوی علا می‌روی
یا به صفاتی که خموشان کنند		خامش و مخفی و خفا می‌روی

خشم مرو خواجه! پشیمان شوی		جمع نشین، ورنه پریشان شوی
طیره مشو خیره مرو زین چمن		ورنه چو جغدان سوی ویران شوی
گر بگریزی ز خراجات شهر		بارکش غول بیابان شوی
گر تو ز خورشید حمل سر کشی		بفسری و برف زمستان شوی
روی به جنگ آر و به صف شیروار		ورنه چو گربه تو در انبان شوی
کم خور ازین پاچهٔ گاو، ای ملک		سیر چریدی، خر شیطان شوی
کافر نفست چو زبون تو شد		گر همه کفری همه ایمان شوی
روی مکن ترش ز تلخی یار		تا ز عنایت گل خندان شوی
دست و دهان را چو بشویی ز حرص		صاحب و همکاسهٔ سلطان شوی
ای دل، یک لحظه تو دیوانهٔ		با دمی خواجهٔ دیوان شوی
گاه بدزدی، ره ایرن زنی		گاه روی شحنهٔ توران شوی
گه ز (سپاهان) و حجاز) و (عراق)		مطرب آن ماه خراسان شوی
بوقلمونی چه شود گر چو عقل		یک صفت و یک دل و یکسان شوی؟
گر نکنی این همه خاموش باش		تا به خموشی همگی جان شوی
روی به شمس الحق تبریز کن		تا ملک ملک سلیمان شوی

ای که ازین تنگ قفس می‌پری		رخت به بالای فلک می‌بری
زندگی تازه ببین بعد ازین		چند ازین زندگی سرسری؟!
در هوس مشتریت عمر رفت		ماه ببین و بره از مشتری
دلق شپشناک درانداختی		جان برهنه شده خود خوشتری
در عوض دلق تن چار میخ		بافته‌اند از صفتت ششتری
جامهٔ این جسم، غلامانه بود		گیر کنون پیرهن مهتری
مرگ حیاتست و حیاتست مرگ		عکس نماید نظر کافری
جملهٔ جانها که ازین تن شدند		حی و نهانند کنون چون پری
گشت سوار فرس غیب، جان		باز رهید از خر و از خرخری
سوخت درین آخر دنیا دلت		بهر وجوه جو این لاغری
پرده چو برخاست اگر این خرت		گردد زرین، تو درو ننگری
بر سر دریاست چو کشتی روان		روح، که بود از تن خود لنگری
گر چه جدا گشت ز دست و ز پا		فضل حقش داد پر جعفری
خانهٔ تن گر شکند، هین منال		خواجه! یقین دان که به زندان دری
چونک ز زندان و چه آیی برون		یوسف مصری و شه و سروری
چون برهی از چه و از آب شور		ماهیی و معتکف کوثری
باقی این را تو بگو، زانک خلق		از تو کنند ای شه من، باوری

باده ده، ای ساقی هر متقی		بادهٔ شاهنشهی راوقی
جام سخن بخش که از تف او		گردد دیوار سیه منطقی
بردر و بشکن غم و اندیشه را		حاکم و سلطان و شه مطلقی
چون بگریزی نرسد در تو کس		ور بگریزیم تو خود سابقی
جنت حسنت چو تجلی کند		باغ شود دوزخ بر هر شقی
ظلمت و نور از تو تحیر درند		تا تو حقی یا که تو نور حقی
گشت شب و روز ز تو غرق نور		نیست مهت مغربی و مشرقی
لابه کنی، باده دهی رایگان		ساقی دریا صفت مشفقی
مست قبول آمد قلب و سلیم		زیرکی اینجاست همه احمقی
زیرکی ار شرط خوشیها بدی		باده نجستی خرد و موسقی
فرد چرایی تو اگر یار کی؟		از چه تو عذرایی اگر وامقی؟
غنچه صفت خویش ز گل درکشی		رو بکش آن خار، بدان لایقی
خار کشانند، اگر چه شهند		جز تو که بر گلشن جان عاشقی
خامش باش و بنگر فتح باب		چند پی هر سخن مغلقی

صد دل و صد جان بدمی دادمی		وز جهت دادن جان شادمی
ور تن من خاک بدی این نفس		جمله گل و عشق و هوس زادمی
از جهت کشت غمش آبمی		وز جهت خرمن او بادمی
گر ندمیدی غم او در دلم		چون دگران بی‌دم و فریادمی
گر نبدی غیرت شیرین من		فخر دو صد خسرو و فرهادمی
گر نشکستی دل دربان راز		قفل جهان را همه بگشادمی
ور همدانم نشدی پای گیر		همره آن طرفهٔ بغدادمی
بس که همه سهو و فراموشیم		گر نبدی یاد تو من یادمی
بس! که برد سر و پی این زبان		حسره که من سوسن آزادمی

کار به پیری و جوانیستی		پیر بمردی و جوان زیستی
بانگ خر نفست اگر کم شدی		دعوت عقل تو مسیحیستی
گر نبدی خندهٔ صبح کذوب		هیچ دلی زار بنگریستی
گر بت جان روی نمودی به ما		جملهٔ ذرات چو ما نیستی
گر توی تو نفسی کاستی		همچو تو اندر دو جهان کیستی؟!
گر نبدی غیرت آن آفتاب		ذره به ذره همه ساقیستی
دانه من از کاه جدا کردمی		گر کفه را هیچ تناهیستی
مار اگر آب وفا یافتی		در دل آن بحر چو ماهیستی

کردم با کان گهر آشتی		کردم با قرص قمر آشتی
خمرهٔ سرکه ز شکر صلح خواست		شکر که پذرفت شکر آشتی
آشتی و جنگ ز جذبهٔ حق است		نیست زدم، هست ز سر آشتی
رفت مسیحا به فلک ناگهان		با ملکان کرد بشر آشتی
ای فلک لطف، مسیح توم		گر بکنی بار دگر آشتی
جذبهٔ او داد عدم را وجود		کرده بدان پیه نظر آشتی
شاه مرا میل چو در آشتیست		کرد در افلاک اثر آشتی
گشت فلک دایهٔ این خاکدان		ثور و اسد آمد در آشتی
صلح درآ، این قدر آخر بدانک		کرد کنون جبر و قدر آشتی
بس کن کین صبح مرا، دایمست		نیست مرا بهر سپر آشتی

آدمیی، آدمیی، آدمی		بسته دمی، زانک نهٔ آن دمی
آدمیی را همه در خود بسوز		آن دمیی باش اگر محرمی
کم زد آن ماه نو و بدر شد		تا نزنی کم، نرهی از کمی
می‌برمی از بد و نیک کسان؟!		آن همه در تست، ز خود می‌رمی
حرص خزانست و قناعت بهار		نیست جهان را ز خزان خرمی
مغز بری در غم؟! نغزی ببر		بر اسد و پیل زن ار رستمی
همچو ملک جانب گردون بپر		همچو فلک خم ده، اگر می‌خمی

در دل من پردهٔ نو می‌زنی		ای دل و ای دیده و ای روشنی
پرده توی وز پس پرده توی		هر نفسی شکل دگر می‌کنی
پرده چنان زن که بهر زخمهٔ		پردهٔ غفلت ز نظر برکنی
شب منم و خلوت و قندیل جان		خیره که تو آتشی یا روغنی
بی‌من و تو، هر دو توی، هر دو من		جان منی، آن منی، یا منی
نکتهٔ چون جان شنوم من ز چنگ		تنتن تنتن، که تو یعنی تنی
گر تنم و گر دلم و گر روان		شاد بدانم که توم می‌تنی
از تو چرا تازه نباشم؟! که تو		تازگی سرو و گل و سوسنی
از تو چرا نور نگیرم؟! که تو		تابش هر خانه و هر روزنی
از تو چرا زور نیابم؟! که تو		قوت هر صخره و هر آهنی

این طریق دارهم یا سندی و سیدی		اهد الی وصالهم، ذبت من‌التباعد
ای که به قصد نیمشب بسته نقاب آمدی		آن همه حسن و نیکوی نست مناسب بدی
یافئتی فدیتکم فی امل اتیتکم		قد قطعت وسایلی حیلة قول حاسد
جان شهان و حاجبان! چشم و چراغ طالبان		بی‌تو ز جان و جا شدم، تو ز برم کجا شدی؟
یا ملک الا یا من، یا شرف الاماکن		جتک کی تعیذنی، سطوة کل معتدی
یار سرور و دولتم، خواجهٔ هر سعادتم		لیک تو با همه جفا خوشتر ازین همه بدی
رحمتکم محیطة، رافتکم بسیطة		سادتنا، تقبلو توبة کل عابد
مست میی نمی‌شوم، جز ز شراب اولین		ده قدحی، چه کم شود از خم فضل ایزدی؟
طلعتکم بدورنا، بهجتنا و نورنا		ظل خیال طیفکم دولة کل ماجد
ای دل خسته هان و هان، تا نرمی ز سرخوشان		پا نکشی ز عاشقان، ورنه جهود و مرتدی
قبلتنا خیالهم لذتنا دلالهم		یا سندی، جمالهم فتنة کل زاهد
قدر وصالشان بدان یاد کن، آنک پیش ازین		همچو زنان تعزیت بر سر و رو همی زدی
خادعنی و غرنی، هیجنی و جرنی		نور هلال وصلکم من افق مشید
ای دل مست جست‌وجو، صورت عشق را بگو		«بر دو جهان خروج کن، هرچه کنی میدی »

اخلائی! اخلائی! صفونی عند مولایی		و قولوا ان ادوایی قد استولت لافنایی
اخلایی اخلایی، مرا جانیست سودایی		چو طوفان بر سرم بارد، غم و سودا ز بالایی
و قولوا: « ایها المولی، الا یا نظرةالدنیا		فجدلی نظرة احیا، اذا ما شت ابقایی
اخلایی اخلایی،بشویید از دل من دست		کزین اندیشه دادم دل به دست موج دریایی
یقول العشق لی یا هو فصیحا فاتحا فاه		فمالم تأت لقیاه متی تفرح بلقایی؟!
اخلایی اخلایی، خبر آن کارفرما را		که سخت از کار رفتم من، مرا کاری بفرمایی
فجد بالروح یا ساقی، و رو منه اشواقی		ولا تبق لنا باقی، سوی تصویر مولایی
اخلایی اخلایی، امانت دست من گیرید		که مستم، ره نمی‌دانم، بدان معشوق زیبایی
فجد بالراح لی شکرا، ولا تبق لنا فکرا		فها ان لم تکن صرفا، فما زجه ببلوایی
اخلایی اخلایی، به کوی او سپاریدم		بران خاکم بخسبانید کن سرمه‌ست و بینایی
الا یا ساقی الواهب، ادر من خمرة الراهب		فلا ندری من‌الذاهب، ولا ندری من‌الجایی
اخلایی اخلایی خبر جان را که می‌دانم		که تو بر راه اندیشه حریفان را همی پایی
مغانی الروح! غنوالی، وبالاوتار طنوالی		و بالالحان حنوالی غنا کم صفو مغنایی
اخلایی اخلایی، که هر روزی یکی شوری		به کوی لولیان افتد، ازان لولی سرنایی
و تبریزا صفوالیها، و شمس‌الدین تالیها		فهو مولی موالیها، و مولا کل علیایی
اخلایی اخلایی، زبان پارسی می‌گو		که نبود شرط در حلقه، شکر خوردن به تنهایی

ما انصف ندمانی، لو انکر ادمانی		فالقهوة من شرطی، لاالتوبة من شانی
ریحان به سفال اندر بسیار بود دانی		آن جام سفالین کو؟ وان راوق ریحانی
لو تمزجها بالدم، من ادمع اجفانی		یزداد لها صبغ فی احمر القانی
صفهای پری رویان، در بزم سلیمانی		با نغمهٔ داودی، مرغ خوش الحانی
یا یوسف عللنی، لو لامک اخوانی		کم من علل یشفی، من علة احزانی
شو گوش خرد برکش، چون طفل دبستانی		تا پیر مغان بینی در بلبله گردانی
اقبلت علی وصلی، راحلت لهجرانی		این القدم الاول؟ این‌النظر الثانی

بغداد همانست که دیدی و شنیدی		رو دلبر نوجوی، چو دربند قدیدی؟!
زین دیک جهان یک دو سه کفگیر بخوردی		باقی، همه دیک آن مزه دارد که چشیدی
الله مراد لی والله مریدی		فرقت علی الله عتیقی و جدیدی
من فرش شدم زیر قدمهای قضاهاش		خود را نکشد فرش ز پاکی و پلیدی
لا خیر ولا میر، سوی الله تعالی		فالغیبة عنه نفسا غیر سدید
از راحت و دردش نکشم خویش، و ندزدم		قفلی دهدم حکم حق، و گاه کلیدی
لا ارفع عنه بصری طرفة عین		لا امنع عن رب ظریقی و تلیدی
مرا هو العین و بالعین تطری		روحی، و عمادی، و عتادی، و عتیدی
رو خویش درانداز چو گوی، ارچه زنندت		شه را تو به میدان نه که بازیچهٔ عیدی؟!
این خلق چو چوگان و، زننده ملک و بس		فاعل همه او دان، به قریبی و بعیدی
از ناز برون آی، کزین ناز به ارزی		تو روشنی چشم حسینی، نه یزیدی
صالحت و بایعت مع‌العشق علی ان		یاتینی محیاه نصیری و شهیدی
لا اقسم بالوعد و بالصادق فیه		ان قد ملاء العشق مرادی بمریدی
هرجای که خشکیست درین بحر در آرید		تا تر شود و تازه و غرقاب مجیدی
الغصة والصحو جزاء لشحیح		والقهوة والسکر وفاق لسعید
العزةلله تعالی، فتعالوا		فالعز من الله نثار لعبید
یا خامد یا جامد یا منکر سکری		یا قایم فی‌الصورة، یا شر حسیدی
ارواح درین گلشن چون سرو روانند		تو همچو بنفشه به جوانی چه خمیدی؟!
لا حول ولا قوة الا بملیک		یجعلک ملیکا وسنا کل ولید
ای آهوی خوش ناف بران ناف عبر، باف		کز سوسن و از سنبل آن پار چریدی

ای جان، چندان خوبی، نوباوهٔ یعقوبی		خرخاشی، آشوبی، جانها را مطلوبی
جان جان مایی، معنی اسمایی		هستی اشیایی سر فتنهٔ غوغایی
چون جامی در خوردم، برخیزم، برگردم		از شاخ آن وردم، گر سرخم، گر زردم
یا مولی یا مولی، اخبرنی عن لیلی		لا ترجه لاترجه فاللیل ذا حبلی
مولانا مولانا قد صرنا حیرانا		غفرانا غفرانا، سبحانا سبحانا

کسی کو را بود خلق خدایی		ازو یابند جانهای بقایی
به روزی پنج نوبت بر در او		همی کوبند کوس کبریایی
اگر افتد بدین سو بانگ آن کوس		بیابند جملگان از خود رهایی
زمین خود کی تواند بند کردن		هر آنکس را که روحش شد سمایی؟!
عنایت چون ز یزدان برتو باشد		چه غم گر تو به طاعت کمتر آیی؟!
در آن منزل چه طاعت پای دارد؟!		که جان بخشت کند از دلربایی
به جای راستی و صدق گیرند		خیانتها که کردی یا دغایی
اگر تو از دل و جان دوستداری		کسی کو گوهرش نبود بهایی
خداوند خداوندان اسرار		همایان را همی بخشد همایی
ترا گردید رویش رزق باشد		به صد لابه بهشت اندر نیایی
قرار جان شمس‌الدین تبریز		که جانم را مباد از وی جدایی
جدایی تن مرا خود بند کردست		هم از وی چشم می‌دارم رهایی
که دست جان او چندان درازست		که عقل کل کند یاوه کیایی
هزاران شکر ایزد را که جانم		به عشق چشم او دارد روایی
فحمدا ثم حمدا ثم حمدا		بما اروانی خلاق السماء
من‌النور الممدد کل نور		من‌الکنز المکنز فی الخفاء
وآتاهم من‌الاسرار فضلا		و نجاهم بها کل البلاء
و احیاهم بروح عاشقی		طلیق من هجومات الوباء
طلب منی بشیرالوصل یوما		قباء الروح انزعت قبایی
لقیت من فضایلهم مرادا		و اوصافا تجلت بالبهاء
وجاد الصدر شمس‌الدین یوما		حیوتیا دوامیا جزایی
رایت البخت یسجدنی اذاما		تکرم سیدی بالالبهاء
وآتانی علامته بعشق		دوام سرمدی فی بقایی
علمت بابتداء حال عشقی		تمامة دولة فی الانتهاء
فلا اخلالة ظلا علینا		فذاک جمیع طمعی وارنجایی
فحاشا بل عنایته بحور		غریق منه بغیی وابتغائی
معانی روحنا ماء زلال		و بالا لفاظ ما زج بالدماء

عزیزی و کریم و لطف داری		ولیکن دور شو، چون هوشیاری
نشاید عاشقان را یار هشیار		ز هشیاران نیاید هیچ یاری
مرا یکدم چو ساقی کم دهد می		بگیرم دامن او را به زاری
صراحی‌وار خون گریم به پیشش		بجوشم همچو می در بی‌قراری
که از اندیشه بیزارم، بده می		مرا تا کی به اندیشه سپاری؟!
چه حیله سازم ای ساقی؟! چه حیله؟!		که حیله آفرین و حیله‌کاری
به حجت هر دمم بیرون فرستی		که بس باغیرتی و تنگ باری
برون و اندرون و جام و می نیست		ولیکن در سخن اینست جاری
قفی یا ناقتی هذا مناخ		ولا تسرین من هذاالدیار
فدیت‌العشق ما احلی هواه		تقطع فی هواه اختیاری
فلا تشغلنی یا ساقی بلهو		واسکرنی بکاسات کبار
ایا بدرالتمام اطلع علینا		بحق العشق اسمع، لاتمار
وخلصنی من‌الدنیا واسکر		فلا ادری یمینی من یساری

بگو ای تازه رو، کم کن ملولی		که تو رو تازه از اصل اصولی
خیالی گول گیری گر بیاید		چنین داند که تو مغرور و گولی
به زخم سیلیش از دل برون کن		که تا عبرت بگیرد هر فضولی
خیال بد رسول دیو باشد		تو او را توبه‌ای ده از رسولی
خیالی در تو آویزد، بیفتی		ترا وهمی پژولاند، پژولی
خیالی هست چون خورشید روشن		خیالی چون شب تاریک لولی
اگر مردانه گوش او بمالی		ترا کافر کند وهم حلولی
برای تو مهان در انتظارند		سبکتر رو، چرا در مول مولی؟
خیالات اتتکم کالخیول		فدسوها ثقاتی! فی‌السقول
خیالات مضلات کذاب		لحاها الله ربی بالافول
فطوبی للذی یعلو علاه		و یقطع عرقها قبل‌الحصول
الهی قدیمی علی		صفی‌القلب من غش‌الغلول
علی‌الله بیان ما نظمنا		مفاعیلن مفاعیلن فعولی

اتی‌النیروز مسرورالجنان		یحاکی لطفه لطف‌الجنان
بهار از پردهٔ غم جست بیرون		به کف بر، جامهای شادمانی
سقوا من نهره روض‌الامالی		خذوا من خمره کاس‌الامانی
هوا شد معتدل، هنگام آنست		که می سوری خوری و کام رانی
فللاشجار اصناف المعالی		وللانوار انواع‌المعانی
درین دفتر بسی رمزست موزون		چه باشد گر تو زین رمزی بدانی؟
لئن ضیعت عمرا قبل هذا		تدارک ما مضی فی‌ذاالزمان
مران از گوش صوت ارغنون		مده از دست جام ارغوانی
لتغدوا روحک فی کل یوم		باصوات المثالث والمسانی
ازین خوشتر بهاری، دیر یابی		فرو مگذار این را تا توانی

ادر کاسی و دعنی عن فنونی		جننت فلا تحدث من جنونی
نه چون ماندست ما را، نی چگونه		ندانم تو دلاراما که چونی
رایت الناس للدنیا زبونا		و ذقت العشق فالدنیا زبونی
مترس از خصم و تو فارغ همی باش		که عاشق هست آن بحر فزونی
فما للخلق یا صاحی ظهوری		و ما للخلق یا صاحی کنونی
اگر عشقم درون آرام گیرد		کجا بیندم این خلق برونی
و مادام الهوی تغلی فؤادی		فلا تطمع قراری اوسکونی
ایا نفس ملامت گر، خمش کن		که هم تو در ضلالت رهنمونی
ضلال العشق یا صاحی حلالی		خراب العشق یا صاحی حصونی
زهی کشتی شاهانه که عشق است		که رانندش درین دریایی خونی
فتبریز و شمس‌الدین قصدی		انادیهم، خدونی اوصلونی

یا ساقی اسقنی براح		عجل فقد استضا صباحی
یا ساقیتی و نور عینی		یا راحة مهجتی وزینی
چون از رخ او نظر ربودی		هر لحظه که با خودی جهودی
قد جء قلندر مباحی		یا ساقی اقبلی براح
زان روی که جان و جان فزایی		از یک نظری تو دلربایی
سر دست بر آن قرار بودن		با فصل خزان بهار بودن
زان رو که ز هر خسیم خسته		اسرار تو ای مه خجسته
در عشق درآمدی بچستی		وانگاه تو لوح ما بشستی
زین آتش در هزار داغیم		وز داغ چو صد هزار باغیم
گویند که: « در جفاست، اسرار »		باور کردم ز عشق آن یار
ای دل تو به عشق چند جوشی؟!		تا کی تو ز عاشقی خروشی؟!
ای نقش خیال شهرهٔاری		از دیدهٔ ما مرو تو، باری
ای باغ بمانده از بهاری		گل رفت و بمانده سبزه‌زاری
من بند تو یار می‌گزینم		لیک از تبریز شمس دینم

سلب‌العشق فادی، حصل‌الیوم مرادی		بزن ای مطرب عارف، که زهی دولت و شادی
اذن‌العشق تعالوا، لتذوقوا و تنالوا		هله ای مژده شیرین، چه نسیمی و چه بادی!
کتب‌الروح سراحی الکاس صیاحی		ز تو اندر دورانم، که ره دور گشادی
لخلیلی دورانی، لحبیبی سیرانی		چو جهت نیست خدا را، چه روم سوی بوادی؟!
نه که بر کعبهٔ اعظم دورانست و طوافی؟		دورانی و طوافی لک، یا اهل ودادی
فتح‌العشق رواقا فاجیبوه سباقا		هله در گلشن جان رو، چو مریدی و مرادی
لتری فیه خمورا، و نشاطا و سرورا		که چنان عیش ندیدی تو از آن روز که زادی
انا قصرت کلامی، فتفضل بتمامی		بگشا شرح محبت هله بر رغم اعادی

کالی تَیشی آینو سوْای اَفَندی چَلَبی		نیمشب بر بام مایی، تا کرا می‌طلبی
گه سیه‌پوش و عصایی، که منم کالویروس		گه عمامه و نیزه در کف که غریبم عربی
چون عرب گردی، بگویی «فاعلاتن فلاعات		اَبصِرُوالدنْیا جَمیعاً فی قمیصِی تَخْتَبی
علت اولی نمودی خویش را با فلسفی		چه زیان دارد ترا؟! تو یاربی و یاربی
گر چنینی، گر چنانی، جان مایی جان جان		هر زبان خواهی بفرما، خسروا، شیرین لبی
اِرتمی اغاپِسُودی کایِکا پَرا تَرا		نور حقّی یا تو حقّی، یا فرشته یا نبی
با نه اینی و نه آنی، صورت عشقی و بس		با کدامین لشکری و در کدامین موکبی؟
چون غم دل می‌خورم، یا رحم بر دل می‌برم		کای دل مسکین، چرا اندر چنین تاب و تبی؟!
دل همی گوید « برو من از کجا، تو از کجا!		من دلم تو قالبی رو، رو، همی کن قالبی
پوست‌ها را رنگ‌ها و مغزها را ذوق‌ها		پوست‌ها با مغزها خود کی کند هم مذهبی؟! »
کالی میراسَس نَزیتَن بَوستن کالاستن		شب شما را روز گشت و نیست شب‌ها را شبی
من خمش کردم، فسونم، بی‌زبان تعلیم ده		ای ز تو لرزان و ترسان مشرقی و مغربی
شمس تبریزی، برآ چون آفتاب از شرق جان		تا گشایند از میان زنّارِ کفر و معجبی

لا یغرنک سد هوس عن رایی		کم قصور هدمت من عوج الارآء
اشتهی انصح لکن لسانی قفلت		اننی انصح بالصمت علی الاخفاء
این همه ترس و نفاق و دودلی باری چیست		نه که در سایه و در دولت این مولایی؟!
بیم ازان می‌کندت، تا برود بیم از تو		یار ازان می‌گزدت، تا همه شکرخایی
شمس تبریز شمعیست که غایب گردد		شب چو شد روز چرا منتظر فردایی؟!

غدرالعشق فزلت قدمی		مزج‌الفرقة دمعی بدمی
و حنی‌القلب بما اورثنی		ندما فی ندم فی ندم
کرة الحجب وجودی و نی		اسفا لیت وجودی عدمی
و سقی‌الصب و قد اسکرنی		شرب القلب و ماذاق فمی
ای صنم لطف ترا می‌دانم		نیم ای دوست، بدان حد عجمی
ز لطیفی تو، گر شکر ترا		بدل اندیشم، ترسم برمی
من کی باشم؟! که تو بر تخت جمال		حسرت شاه و سپاه و حشمی
منه انگشت تو بر حرف کژم		من اگر حرف کژم تو قلمی
سبق‌الجود وجودی قدما		منک، یا انت ولی‌النعم
به حق جود وجودت که مبر		ز من بی‌دل و هذا قسمی
لا تبح قتلی بالصد وصل		و اجرنی، انا صید الحرم

وقتت خوش ای حبیبی، بشنو بحق یاری		ارحم حنین قلبی لا تسع فی ضراری
دل را مکن چو خاره، مگزین ز ما کناره		یا منیة الفاد، دار ولا تمار
ساقی خاص روحی، در ده می صبوحی		اللیل قد تولی و البدر فی‌التواری
ای برده هوش ما را، یار آر دوش ما را		اسقیتنا کسا صرفا علی‌الخمار
مار را خراب کردی، غرق شراب کردی		حتی بدا و افشا، ما کان فی سراری
سلطان خیل مایی، لیلی لیل مایی		یا لدةاللیالی، یا بهجةالنهار
ای سر طور سینا وی نور چشم بینا		انت‌الکبیر فینا، فارحم علی‌اصغار
هین نوبت جنون شد، مستی ما فزون شد		یا مسکرالعقول، یا هادم‌الوقار
شاه سخن‌ور آمد، موج سخن درآمد		نحن‌الصدا نصدی، والله خیر قاری

درهم شکن چو شیشه خود را، چو مست جامی		بد نام عشق جان شو، اینست نیکنامی
پرذوق، چون صراحی بنشین، اگر نشینی		کن کالقدح مذیقا للقوم فی‌القیام
عقل تو پای‌بندی، عشق تو سربلندی		العقل فی‌الملام والعشق فی‌المدام
الدیک فی صیاح، واللیل فی انهزام		والصبح قد تبدی فی مهجةالضلام
معشوق غیر ما، نی، جز که خون ما، نی		هم جان کند رئیسی، هم جان کند غلامی
دل را کباب کردی، خون را شراب کردی		یا من فداک روحی یا سیدالانام
ز اندیشه شو پیاده، تا بر خوری ز باده		من راوق قدیم، مستکمل‌القوام
مستفعلن فعولن، آتش مکن مجوشان		زیرا کمال آمد، دیگر نماند خامی
می‌گو تو هرچه خواهی، فرمان‌روا و شاهی		سلمت یا عزیزی، یا صاحب‌السلام
باده چو با خیزان، چون پشه غم‌گریزان		لا تعذلوا السکارا افدیکم کرامی
تبریز شاد بادا، ز اشرق شمس دینم		فالشمس حیث تجری للمشرقین حامی

بار منست او بچه نغزی، خواجه اگرچه همه مغزی		چون گذری بر سر کویش، پای نکو نه که نلغزی
حدثنی صاحب قلبی، طهر لی جلدة کلبی		اضحکنی نور فوادی، اسکرنی شربة ربی
وز در بسته چو برنجی، شیوه کنی زود بقنجی؟!		شیوه مکن، قنج رها کن، پست کن آن سر، که بگنجی
طاب لحبی حرکاتی، صار خساری برکاتی		انت حیاتی و تعدی، طال حیاتی بحیاتی
جان دل، تو دل جانی، قبلهٔ نظاره کنانی		چونک شود خیره نظرشان، از ره دلشان بکشانی
عمرک یا عمرو تولی، زادک یا زید تجلی		کم تنم‌ اللیل؟! تنبه! قد ظهرالصبح، تجلی
خانهٔ دل را دو دری کن، جانب جان راه‌بری کن		طالب دریای حیاتی، سنگ دلا، رو گهری کن
یا سندی انت جمالی ، انت دلیلی و دلالی		کیف تجوز و ترجی، تعرض عنی لملالی
جان و روان خیز روان کن، با شه شاهان سیران کن		هیچ بطی جوید کشتی؟! جان شدهٔ ترک مکان کن
قد طلع‌ البدر علینا، قد وصل‌ الوصل الینا		یا فئتی وافق بدر فیه نذرنا و الینا
ای طربستان، چه لطیفی؟! ای سر مستان چه ظریفی؟!		ده بخوری تو بدهی یک، کی بود این شرط حریفی؟!
کل مساء و صباح یسکرنا العشق براح		قد یئس‌ المحزن منا، التحق الحزن بصاح
بس کن گفتار رها کن، باز شهی قصد هوا کن		باز رو ای باز بدان شه، با شه خود عهد و وفا کن
بسکم‌ الهجر فعودوا، فی طلب‌ الوصل سعود		امتنع‌ الوصل بشح، اجتنبوا الشح، وجودوا

سیدی ایم هو کی، خذیدی ایم هو کی		ارنی وجهک ساعة، نقتدی ایم هو کی
من ردا اکرامکم، نرتدی ایم هو کی		فی سناسیمائکم نهتدی، ایم هو کی
خوش بود از جام تو، بیخودی ایم هو کی		در صبوح از نقل تو، نغتدی ایم هو کی
همچو مه در شهرها، شاهدی ایم هو کی		از همه بیندت، مقتدی ایم هو کی
حاضر و آواره را، مسندی ایم هو کی		کعبه‌وار آفاق را، مسجدی ایم هو کی
برد عشقت از دلم، زاهدی ایم هو کی		اسکتوا ذاک‌الخیال، قایدی ایم هو کی

گهی پرده‌سوزی، گهی پرده‌داری		تو سر خزانی، تو جان بهاری
خزان و بهار از تو شد تلخ و شیرین		توی قهر و لطفش، بیا تا چه داری
بهاران بیاید، ببخشی سعادت		خزان چون بیاید، سعادت بکاری
ز گل‌ها که روید بهارت ز دل‌ها		به پیش افکند گل سر، از شرمساری
گرین گل ازان گل یکی لطف بردی		نکردی یکی خار در باغ خاری
همه پادشاهان، شکاری بجویند		توی که به جانت بجوید شکاری
شکاران به پیشت، گلوها کشیده		که جان بخش ما را، سزد جان سپاری
قراری گرفته، غم عشق در دل		قرار غم الحق دهد بی‌قراری
دلا معنی بی‌قراری بگویم		بنه گوش، یارانه بشنو، که یاری
فدیت لمولی به افتخاری		بطی‌الاجابة، سریع‌الفرار
و منذ سبانی هواه، ترانی		اموت و احیی، بغیر اختیاری
اموت بهجر، و احیی بوصل		فهذاک سکری، وذاک خماری
عجبت بانی اذرب بشمس		اذا غاب عنی زمان‌التواری
اذا غاب غبنا، و ان عادَ عُدنا		کذا عادةالشمس فوق‌الذراری
بمائین یحیی، بحس و عقل		فذوا الحس راکد، وذوا العقل جاری
فماالعقل، الا طلاب المواقب		و ماالحس الاخداع العواری
فذو العقل یبصر هداه و یخضع		و ذوالحس یبصر هواه یماری
گهی آفتابی ز بالا بتابی		گهی ابرواری چو گوهر بباری
زمین گوهرت را به جای چراغی		نهد پیش مهمان به شب‌های تاری
ز من چون روی تو ز من رود هم		برم چون بیایی، مرا هم بیاری

الام طماعیة العاذل		ولا رأی فی‌الحب للعاقل
برادر، مرا در چنین بی‌دلی		ملامت رها کن، اگر عاقلی
یراد من‌الطبع نسیانکم		و یا بی‌الطباع علی‌الناقل
تو عاقل ازانی که عاشق نهٔ		ترا قبله عشقست اگر مقبلی
و انی لا عشق، من عشقکم		نحولی و کل فتی ناحل
به صورت فریبی مرا روز و شب		ز جان برنخیزی که بس کاهلی
و لوزلتم، ثم لم ابککم		بکیت علی حبی‌الزائل
منم مرغ آبی، توی مرغ خاک		ازین منزلم من، تو زان منزلی
اینکر خدی دموعی و قد		جری منه فی مسلک سابل؟
لکم دینکم خوان، ولی دین برو		وگر نی بوصل آ، اگر واصلی
اول دمع جری فوقه؟		و اول حزن علی راحل؟
بر آفتابست مه در کمی		ازو دور ماند گه کاملی
وهبت‌السلو لمن لا منی		و بت من‌العشق فی شاغل
چو جان ولی شد قرین قمر		ببارد چو باران بلا، بر ولی
ولو کنت فی اسر غیرالهوی		ضمنت ضمان الی وائل
فلا استغیث الی ناصر		ولا اتضعضع من خاذل
ازین در برد جمله عالم مراد		برین در بمیرم، چو تو سایلی
کان‌الجفون علی مقلتی		ثیاب شققن علی ثاکل
برین در چو دری درون صدف		چو دوری، چو ریمی، که در دملی

هذا طبیبی، عند الدوآء		هذا حبیبی، عند الوء
هذا لباسی، هذا کناسی		هذا شرابی، هذا غذایی
هذا انیسی، عندالفراق		هذا خلاصی، عند البء
قالوا تسلی، حاشا و کلا		قلبی مقیم، وسط الوفء
این کان احمد، قلبی تعمد		روحی فداه، عند الفنء
ان کان شاکی، یبغی هلاکی		سمعا و طاعه ذا مشتهایی
هذا سلحدار، لایدخل الدار		الا بدینار، عند الابء
مونی حیاتی، حصدی نباتی		حبسی نجاتی، مقتی بقایی
یا من یلمنی، مالک و مالی		صبری محال فی الاتقء
روحی مصیب، قلبی مصاف		صبری مذاب، فی حرنایی
انا نسینا، ما قد لقینا		لما راینا، بدر الضیء
یا ذوفنونی، ابصر جنونی		فوق‌الظنون، خرق الحیاء
امروز دلبر یکبار دیگر		آمد که گیرد مرغ هوایی
گر او پذیرد، ده ده بگیرد		لیکن بخیلست، در رخ نمایی
بر گرد دلبر، پانصد کبوتر		پر می‌فشانند، بهر گوایی
ای نیم مرده، پران شو اینجا		کاینجا نماند، بی‌اشتهایی
مستان کم زن، رستند از تن		دزدم گلیمی، من از کسایی

یا ساقی الحی اسمع سؤالی		انشد فادی، واخبر بحال
قالو تسلی، حاشا و کلا		عشق تجلی من ذی‌الجلال
العشق فنی، والشوق دنی		والخمر منی، والسکر حالی
عشق وجیهی، بحر یلیه		والحوت فیه روح‌الرجال
انتم شفایی، انتم دوایی		انتم رجایی، انتم کمالی
الفخ کامن، والعشق آمن		والرب ضامن، کی لاتبالی
عشق موبد، فتلی تعمد		و انا معود، بأس‌النزال
گفتم که: « ما را هنگامه بنما »		گفت: « اینک اما تو در جوالی
بدران جوال و سر را برون کن		تا خود ببینی کندر وصالی
اندر ره جان پا را مرنجان		زیرا همایی با پر و بالی »
گفتم که: « عاشق بیند مرافق »		گفتا که: « لالا ان کان سالی »
گفتم که: « بکشی تو بی‌گنه را »		گفتا: « کذا هوالوصل غالی »
گفتم « چه نوشم زان شهد؟ » گفتا		« مومت نباشد هان، تا نمالی »
انعم صباحا، واطلب رباحا		وابسط جناحا فالقصر عالی
می‌نال چون نا، خوش همنشینا!		حقست بینا، هر چون که نالی
انا وجدنا درا، فقدنا		لما ولجنا، موج‌اللیالی
می گرد شبها، گرد طلبها		تا پیشت آید نیکو سگالی
می گرد شب در، مانند اختر		ان‌اللیالی بحراللالی
دارم رسولی، اما ملولی		یارب خلص، عن ذی‌الملال
عندی شراب لوذقت منه		بس شیرگیری، گرچه شغالی
درکش چو افیون، واره تو اکنون		گه در جوابی، گه در سوالی
من سخت مستم، به خود خوشستم		یا من تلمنی، لم تدر حالی
جانا فرود آ، از بام بالا		وانعم بوصل، فالبیت خالی
گفتم که: « بشنو، رمزی ز بنده »		گفتا که: « اسکت یا ذاالمقال »
گفتم: « خموشی صعبست » گفتا:		یا ذاالمقال، صرذاالمعالی
کس نیست محرم، کوتاه کن دم		والله اعلم، والله تالی

هذا سیدی، هذا سندی		هذا سکنی، هذا مددی
هذا کنفی، هذا عمدی		هذا ازلی، هذا ابدی
یا من وجهه، ضعف القمر		یا من قده صعف‌الشجر
یا من زارنی، وقت‌السحر		یا من عشقه نور نظری
گر تو بدوی، ور تو بپری		زین دلبر جان، خود جان نبری
ور جان ببری از دست غمش		از مرده خری، والله بتری
ایلا کلیمو ایلا شاهمو		خراذی دیذیس ذوزمس آنیمو
پوذپسه بنی، پوپونی لالی		میذن چاکوس کالی تو یالی
از لیلی خود مجنون شده‌ام		وز صد مجنون افزون شده‌ام
وز خون جگر پرخون شده‌ام		باری بنگر تا چون شده‌ام
گر زانک مرا زین جان بکشی		من غرقه شوم، در عین خوشی
دریا شود این دو چشم سرم		گر گوش مرا زان سو بکشی
یا منبسطا فی تربیتی		یا مبتشرا فی تهنیتی
ان کنت تری ان تقتلنی		یا قاتلنا انت دیتی
گر خویش تو بر مستی بزنی		هستی تو بر هستی بزنی
در حلقه درآ بهر دل ما		شکلی بکنی دستی بزنی
صدگونه خوشی دیدم ز کسی		گفتم که: « لبت »، گفتا: « نچشی »
بر گورم اگر آیی بنگر		پرعشق بود چشمم ز کشی
آن باغ بود بی‌صورت بر		وآن گنج بود بی‌صورت زر
شب عیش بود بی‌نقل و سمر		لاتسألنی زان چیز دگر

طیب‌الله عیشکم، لا اوحش‌الله من ابی		لست انسی احبتی، والجفا لیس مذهبی
سایه بر بندگان فکن، که تو مهتاب هر شبی		سخنی گو، خمش مکن، که به غایت شکر لبی
ما تسلیت عنکم، ما نسینا حقوقکم		نصب عینی خیالکم لیس حسناه یختبی
جان سوارست و فارسی، خر تن زیر ران او		زشت باشد که زیر خر، کند این روح مرکبی
فتح الله عیننا، جمع‌الله بیننا		خفرات اتیننا، بجمال و غبغب
هله زین نیر درگذر، بده آن جام معتبر		که دل و جان ز جام او، برهد زین مذبذبی
املاالکأس لا تقل لنداماک اصبروا		نفدالصبرالتقی یا حبیبی و صاحبی
زمن از تو دونده شد، فلکت نیز بنده شد		دو جهان از تو زنده شد چه دلاویز مشربی!
حیث ما حاول‌الثری، فمه جانب‌السما		حبث ما حل خاطری، انت قصدی و مطلبی
دل به اسباب این جهان به امید تو می‌رود		که تو اسباب را همه بید خود مسببی
ز تو مشغول می‌شود به سببها ضمیرها		خبرش نی ز قرب تو، که تو از قرب اقربی
املا لکأس صاحبی، من دنان ابن راهب		یا کریما مکرما تتجمل و تطرب
هله خامش مگو صلا، تو که داری بخور هلا		چو درین ظل دولتی ز چه رو در تقلبی؟!
سکرالقوم فاسکتوا طرب‌الروح فانصتوا		وصلوا لا تعربدوا طلبا للتغلب

یا ملک المبعث والمحشر		لیس سوی صدرک من مصدر
سر نبری ای سر، اگر سر بری		آن ز خری دان که تو سر واخری
مقلة عینی لک یا ناظری		نظرة قلبی لک یا منظری
همچو پری، باش ز خلقان نهان		بر نپری تا نشنوی چون پری
غاب فؤادی لم غیبته		بعد حضوری لک، یا محضری
بر سر خشکی چو ثقیلان مران		برتر از آنی که روی برتری
منزلناالعرش و ما فوقه		عمرک یا نفس قمی، سافری
جمله چو دردند به پایان خم		سرور از آنی تو، که تو سروری
قلت الا بدلنا سلما		اسلمک الصبر قفی واصبری
چند پس پرده و از در برون		بر در این پرده، اگر بر دری
قالت هل صبری الا به		هل عقدالبیع بلا مشتری
می مفروش از جهت حرص زر		جوهر می خود بنماید زری
اذ حضرالراح فما فاتنا		افتح عینیک به وابصری
می بفروشی، چه خری؟! جز که غم		دین بفروشی چه بری؟! کافری
قر به‌العین کلی واشربی		قد قرب‌امنزل فاستبشری
وصلت فانی ننماید بقا		زن نشود حامله از سعتری

روزن دل! آه چه خوش روزنی		یا تو مگر روزن یار منی
عمرک یا نخلة هل تأذنی		نحو جنی غصنک کی نجتنی
روزن آن خانه اگر نیستی		پس تو ز چه روی چنین روشنی
کل سراج حدث ینطفی		غیرک یا اصلی یا معدنی
هرچه کند چرخ مطوق بود		جز تو که بنیاد بقا می‌کنی
اتخذالحرص هنا مسکنا		دونک یا نفس فلا تسکنی
دانهٔ دامست، چرا می‌خوری؟!		آهن سردست، چرا می‌زنی؟!
شربة اهوائک مسمومة		حیلة اعدائک فی‌المکمن
سخته کمانیست، پس این کمین		بر پر! چون تیر، چرا ایمنی؟!
قد نفد العمر وضاق‌المدی		خذ بیدالهالک یا محسنی
گر دو جهان ملک شود مرمرا		بی‌تو گدایم، نشوم من غنی
غیر سنا وجهک لا نشتهی		ای وسوی عشقک لا نقتنی

اضحکنی بنظرة، قلت له فهکذی		شرفنی بحضرة، قلت له فهکذی
جاء امیر عشقه ازعجنی جنوده		امددنی بنصرة، قلت له فهکذی
جملنی جماله، نورنی هلاله		اطربنی بسکرة، قلت له فهکذی
یسکن فی جوارنا، تسکن منه نارنا		یدهشنا بعشرة، قلت له فهکذی
نور وجهه الدجی، صدق لطفه‌الرجا		اکرمنی بزورة، قلت له فهکذی
نال فؤادی کأسه عظمه و بأسه		فاز به بخمرة، قلت له فهکذی
من تبریز شمس دین یسمع منی الانین		یکرمنی بسفرة، قلت له فهکذی

قد اسکرنی ربی من قهوة مد راری		واستغرقنی الساقی من نائله‌الجاری
یا قهوة اجلالی، یا دافع بلبالی		ما جئت هنا الا کی تکشف اسراری
قد کلفنی عشقی، الصبوة لا تشفی		اصعدت به عمری، ادرکت به ثاری
سقیا لک یا ساقی، من نائلک الباقی		لا تسر الی صدری، انی لک یا ساری
فزنا بمطایاکم جدنا بعطایاکم		من اسعد یلقاکم لا یلدغه ضاری
ذاالحال حوالینا و انشق به عینا		لا زال لنا زینا من حلة انواری
یا سمعی و یا شمعی یا سکری و یا شکری		یا راحی و یا روحی من غیرک اغیاری

الا فی‌الغشق تشریفی و عیدی		تعالوا نحو عشق منستزید
دعانا من تعالی عن حدود		نجی‌المحدود بالعین الحدید
دعانا بحر ذی ماء فرات		فانکرنا التیمم بالصعید
دعانا خالق کل دعاء		تخاسر عندنا کل بعید
نسینا کل شی مذ ذکرنا		مقامات تعالت عن ندید
بدایات نهایات لدیها		مجال‌الروح فی جد جدید

نسیت الیوم من عشقی صلاتی		فلا ادری عشائی من غداتی
فوجهک سیدی! شمسی و بدری		و نثری منک یاقوت الزکاة
نداک سکرة الارواح طرا		و فی لقیاک طاعء کل ناتی
لقد نهج الهوی منهاج کبد		فضاعت فی مناهجه ثباتی
و ادنی ما لقینا فی هواه		حیوة فی حیوة فی حیات
تشبثنا باذیال کرام		باید تایبات آیبات
فما اغنی التشبث للسکاری		و ما النتفعوا بیات النجاة
و انی الاستقامة والتوقی		لقلب بعد شرب المنکرات؟!

اتاک الصوم فی حلل السعود		فدم واسلم علی رغم الحسود
وصم وافطر و عید فی نعیم		لک العمر المؤبد بالخلود
فلا زالت تزف لک التهانی		مهناة من‌الملک الودود
فشکرا ثم شکرا ثم شکرا		لاوراد العطا خیرالورود
و سقیا ثم سقیا ثم سقیا		لجود بعد جود بعد جود
و کأسا قد سقیناه دهاثا		یری رقراقها تحت‌الجلود
ینابیع جرت شرقا و غربا		کانهارالجنان بلا رکود
و نیران الشباب موقدات		بسعد لا یخاف من‌الخمود
براح الروح روحی! قرعینا		و یا نفسی دعاک الجد عودی
و ارض‌الله واسعة فسیح		الی رب رؤف بالوفود
ینادی ربنا، عودوا الینا		اجبیونا و اوفوا بالعقود
ازهدا فی ملاقاتی و عندی		وجود، فی وجود فی وجود
ولم یخسر طلوب فی فنائی		ولم یمکن خلاف فی وعودی
خمش کردم که هر ناگفتهٔ را		بدیدم من که دیدی و شنودی

نسیم‌الصبح جد بابتشار		و بشر حین یأتی بانتشار
واتحفنی لباس‌الجد منه		فانی من لباس الجد عاری
فقد احرقت فی صد و بعد		بنار لا تسلنی ای نار
اما تصغی الی قلب حریق		ینادی، یا حذاری، یا حذاری
و مما خان بی‌دهر قتول		و ما قدحان لی ادراک ثاری
اذا ما فیک افنی فیک احیی		اذا ما انت جاری، انت جاری
ظللت کیونس فی بطن حوت		فمذ صح‌الهوی کسروا فقاری
الا یا صاح انظر فی خدودی		تری او صافه ان کنت قاری

الا یا مالکا رق‌الزمان		الا یا ناسخا، حسن الغوانی
الا من لطفه ماء زلال		و مافی‌الکون ظرف کالاوانی
سجود کل اوج او حضیض		بشمس‌الدین سلطان المعانی
الا تبریز بشراک دواما		و صار ساجدیک‌المشرقان
ظل‌الله تبریزا بظل		تضعضع من تصوره جنانی
تعالی عن مدیحی، قد تعالی		ولکن لیس صبر فی لسانی

املا قدح البقا ندیمی!		من خمرة دنک القدیم
صحیح المی و داو سقمی		من غمزة لحظک السقیم
للعشق ظعنت یا مقیما		والظاعن طالب المقیم
قد قیل بمن یراک یوما		بشراک بغیهة النعیم
لایدرک عادلی بعقل		فوارة عشقی القدیم
قدامک روضةالمعالی		ایاک سعاد! ان تقیمی
هل اغد سعاد ذات یوم		سکران بذلک الحریم
تبریز و شمس و دین مولی		ذوالبهجة والید الکریم

یا مالک دمة الزمان		یا فاتح جنة الامعانی
لا هوتک موضح المصادر		ناسوتک سلم الامانی
من رام لقاک فی جهات		ردوه بفول لن ترانی
کم اتلفنی بلن حبیبی		لما اتلفنی بلن اتانی
کم رد علی بات وصل		کم عنه رجعت قد دعانی
کم عانق روحه و روحی		کم جالسنی بلا مکان
کم البسنی ببرد تیه		کم اطعمنی و کم سقانی
کم اسکرنی بکاس حب		بین الحرفاء و المغانی
یا قلب کفاک لا تطول		بالله علیک یا لسانی

یا ساقیةالمدام هاتی		وامحوا بمدامة صفاتی
من عین مدامة رحیق		لا تمزجها من‌الفرات
اشبع طربا و رو عیشا		لا تخش ملامةالوشاة
لا تسکر جاهلا لئیما		واسکر نفرا من الکفاة
قم فاسب بوجنتیک عقلی		قم فاقن بمقلتیک ذاتی
بشری بولوج روح قدس		ینجی نظری من‌الکفاة
لاخوف ولا فنا لذات		لا ینعشه من‌الممات
لا امن و لا امان حتی		اقطع طمعی من‌نجات
تبریز نحقتنی و الا		فاحسب بدنی من‌الموات

طارت حیلی و زال حیلی		اصبحت مکابدا لویلی
قد اظلم بالجوی نهاری		کیف اخبرکم انا بلیلی
ما املاء عصتی و وجدی		ما افرع من رضاک کیلی

قالت الکأس ارفعونی کم تحبسونی		ان جسمی فی زجاج بالنوی لا تکسرونی
اجعلوا الساقی خبیرا عارفا عنه سلونی		اننی لست احب المفتری لا تظلمونی
فاذا انتم سکرتم فوق السکر سکرا		فاقرعوا باب‌التقاضی واسألوا لا تقنطونی
کنت فی سیر خفی صورتی فی‌ذالسکون		خلتمنی کالجماد ذاک من نکس العیون
ان اردتم انتعاشا فاتقوا مکرالظنون		ان نکستم فاستقیموا واحذروا ریب‌المنون

ترکبن طبقا عن طبق مولائی		انت کالروح و نحن لک کالاعضء
کیف یبقی فطنا، من نزل‌العشق به		کیف یروی کبد ذاب من استسقاء
کم خلقنا و نقضنا لک، لا عهد لنا		خدعة ان ضمن المفلس للایفاء
طاب ما ادبنی دهری بالضر ولم		یغن عنی ادب یصرف عنی دائی
عشقت جملة اجزاء وجودی قمرا		عاینته سحرا من افق الالاء
لا تؤاخذ فلکا حق اذا فارقه		قمر مثلک یا محترق الضواء
قلة الصبر و الا انا فی‌المدح مسی		هل یجوز شبه‌الشی بلا اشیاء
یشعر العاشق و هو عجم فی عجم		فیک وارتج لسان العرب العرباء
غلب الفرد علی‌الشفع بلی واتحدا		ان تثنی شبح فی نظر الحولاء

اسفا لقلبی یوما هجرالحبیب داری		و تحرقت ضلوعی و جوانحی بناری
و سعادة لیوم نظرالسعود فینا		نزل السهیل سهلا و اقام فی جواری
فدخلت لج بحر بطرا بما اتانی		فغرقت فیه لکن نظرالحبیب جاری
فتحت عیون قلبی فرأیت الف بحر		و مراکبا علیها بهوی الهوا سواری
تبریز حض فضلا و ترابه کمالا		بشعاع نور صدر هو افضل الکبار
تبریز اشفعی لی بشفاعة الی من		زعقات وجد قلبی لحقتة بالتواری
و لاجل سؤ حالی بتواضعی لدیه		و تعرضی هوانی بهواه والصغار
و تقول لا تقطع کبدا رهین شوق		برجاک ما یرجی و یذوب بالبواری
و تتوب من ذنوبی و تجاسری علیه		و لیه عود قلبی و نهایة الفرار
لمعات شمس دین هو سیدی حقیقا		هی اصل اصل روحی و وراء هاعواری
جمع الاله شملا قطعته شقوة لی		فهو الکبیر یعفو لجنایة العصاری

لا قی‌الفراش نارا کن هکذا حبیبی		فی النار قد تواری کن هکذا حبیبی
ذاق القراش ذوقا والشمع ذاب شوقا		والدمع منه سارا کن هکذا حبیبی
فی العشق مذرجعتا باللیل ما هجعنا		فی مجلس السکاری کن هکذا حبیبی
العاشقون قاموا، ذااللیل لاتناموا		لا تنفروا فرارا کن هکذا حبیبی
الوصل سال سیلا مجنون صار لیلی		لیل غدا نهارا کن هکذا حبیبی
الشمس فی ضحاها و القلب قد یراها		والعقل فیه حارا کن هکذا حبیبی
من الکلیم دلا و لرب قد تجلی		انی آنست نارا کن هکذا حبیبی

الا حریم لیلی، علیکم سلامی		ادرتم علینا صفیةالمدام
فذا ربیع وصل و نوبة التلاقی		و نعمة احاطت جمیعة الانام
تداولوا کوسا واسکروا رؤسا		کذا بکون خقا ولیمة الکرام
فوصلکم مدید صلوا بلا انقطاع		و نزلکم مزید کلوا بلا غرام
فلا یهیم قلبی بظلمة اللیالی		ولا تعام عینی علت عن‌المنام

اخرج عن‌المکان، یا صارم‌الزمان		واسبح سباح حوت فی قلزم‌المعانی
لا تبغ اتصالا نعت جسم		انی اری دنوا انی من‌التدانی
العبد لیس یرضی فی رقه شریکا		فلرب کیف یرضی فی ملکه بثانی
هل عاشق تصدیم عشوقتین جمعا		اعشق فان فیه تخلیص کل غانی
العشق نور روحی صبح الهوی صبوحی		امنیة و فیه مجموعة الامانی
ماالعشق یا معنا یشرک انا و انا		تقنی عن‌المدارک فی خالق‌الحسان
هذاالصدود خانی و النار فی جنانی		یزداد کل یوم عشقی بلا توانی
قلبی علیک یحرص یا رب لا تخلص		یارب زد وقودا سبحان من یرانی
سبحان من یرانی سبحان من رعانی		سبحان من دعانی من غیر امتحان
اسکت فلون خدی اوج دمعتی تودی		عشقا به تعالی عن صفوةالمعانی

یا من یزید حسنک حقا تحیری		اهلا و مرحبا بسراج منور
یا من سألت عن صفةالروح کیف هو		االروح لاح من قمرالحسن فابصر
فی برق و جنتیه حیات مخلد		لا تعد عنه نحو حیات مزور
من سکر مقلتیه اری کل جانب		سکران عاشق بشراب مطهر
قد کان فی ضمیری منه تصورا		من صورةالجلالة افنی تصوری
اطلب لباب دینک واترک قشوره		بالله فاستمع لکلام مقشر
لما صفا حیوتک من نور بدره		ابشر فقد سعدت بشمس و مشتری

یا ویح نفسنا بفوات الفضائل		یا ویل روحنا بفسادالوسائل
قد حن واشتکی فلذا الصخر بکیا		علی علی هجران فخرالقبایل
لو ان فراقی حمل‌الطور والصفا		زمانا یسیرا هدمت بالزلازل
لو ان شرارا من هوانا تبلجت		علی ظاهری احرقت کل العواذل
لو ان قلیلا من جمالک اثرت		علی‌البر لم توحش فلا بالقوافل
بحق وصال نورالقلب فضله		بنور نای عن درکه کل فاضل
و حرمهٔ اسرار جرت و لطایف		کنیت بها سرا و لست بقایل
و جودک و النعماء ما لم تسمه		لسانی و قلبی عنه لیس بزائل
تجود بوصل مشرق باهر نری		به جملة حاجاتنا و المسائل
فانی لا اسطاع زورة زایر		بجفنین مقروحین در الهوامل
ارید ترابا من تراب فنائه		مدبر نورالعین منی و کاحل
اکل ثری تبریز مثل ترابه		فلا کان جسم قال روحی ممائلی
فلا زال شمس الدین مولا و سیدا		و ذو منة فی ذمتی و هو کافلی

یا ملک‌المحشر، ترحم لا ترتشی		کل سقیط ردی ترحمه تنعش
تحبس ارواحنا فی صورت صورت		فی ورق مدرک جل عن المنقش
نورک شعشاعه یخرق حجب الدجی		تمنعها غیرة عن بصر الاعمش
ضء فضاء الفلا عن درک ادراکه		تدرجه راقة فی نظر الا خفش
قارب معراجنا، فارق الی‌المرتقی		حان رحیل السری فانا عن المفرش
وارکب خیل السخا، فهو حسان النهی		وادرس لوح الوفا وافهم ما یرقش
فاسرق درا اذا کنت اخی سارقا		واشرب من کاسنا معتجلا تنتشی

قلت له مصیحا یا ملک‌المشرق		اقسم بالخالق مثلک لم یخلق
قدرک لایعرف وعدک لا یخلف		نائلک الاشرف بالک لم یغلق
جسمی کالخردله احرقه ذاالوله		خلد فی الزلزله من یک لم یخفق
صرت انا لا انا غیرک عندی فنا		ضدک یا ذاالغنا مختدع احمق
هیج کس ای جان من، جان سخن دان من		نور رخ شد ندید، تا نکند بیدقی

یا ساقی الراح خذ و امرلاء به طاسی		فلست املک صبر نوبةالکاس
و تابع‌الطاس مملوا بلا مهل		فان صحوت فهذا نوبة الیاس
و دوام السکر من کأس البقا مددا		فحالة الصحو یأتی الف وسواس
بالله رأسک حرک هکذا طربا		حتی تقع قهوة حمرآء فی رأسی
بالروح تسقی وراء الغیب قهوتنا		یظل تدرک سقیاها بایناس
اذا سقاک بکأس الخلد فی نفس		تری حیاتک تبقی لا بانفاس
و تستلذ باقمار البقا طربا		و قهوة الخد تصبح ساقیا حاسی

ایا ملتقی العیش کم تبعدی		و یا فرقة الحسب کم تعتدی
لیالی الفراق! فکم ذاالجوی؟!		ربی الوصل! ما حان ان تهتدی؟!
و نشرب من عذب لقیاکم		و من حلو رؤیاکم نعتدی
فذاک الوصال، بما نشتری		و قلب‌المعنی بما نفتدی
لباسا من‌الطیف کی نکتسی		رداء من‌القرب کی نرتدی
فحب الذی نرتجی دیننا		به اختتام به نبتدی
ایا بعد مولای ، ما تقرب؟		ایا جمرةالقلب، ما تبردی؟
ایا خفق قلبی اما تسکن؟		و یا دمعة العین ما ترکدی؟
ایا حزن قلبی اما تنجلی؟		ایا جفنتی قط ترقدی؟
نعم نور خدیه شمس‌الضحی		نعم مثل حسناه ما یوجد
نعم نار شوقی یکفی الوری		ایا واقد النار لا توقد
فکم تبکی یا عین من صدهم؟		اما تخش یا عین ان ترمد
فان ترمدی کیف یوم اللقا		تری سیدا مفخرالسودد
یقول دع ارمد فیوم اللقا		اکحل من حسنه الاثمد
لاقسمت حقا لمن لم یلد		تفرد باالمجد لم یولد
ابحت الفؤاد لبلواکم		و ان کان حردا علی اردد
ایا سیدا شمس دین‌العلا		فدیت لتبریزی المسعد

یا وَلی نِعمَتی وَ سُلطانی		سابِق‌الحُسنُ ما لَهُ ثانی
انت بحر تحیط بالدنیا		مدمن جوهر و مرجان
کان بنیان عبد کم خربا		رمنی هو و شید ارکانی
کیف هذاالجفا و انت وفا؟		کیف اردیتنی بنسیان
حیة البین کلما هاجت		لسعت مثل لسع ثعبان
ظل خدی مزعفرا کدرا		سال دمعی کمایع آن
ارع قلبا هواک ساکنه		لیس لی غیر عطفکم بانی
شمتت فی‌الشجون اعدائی		کم تباکؤا علی اخوانی
یا محیطا بروحه‌الدنیا		انت بالروح حاضر دانی

یا سندا لحاظه عاقلتی و مسکنی		یا ملکا جواره مکتنفی و مؤمنی
انت عماد بنیتی انت عتاد منیتی		انت کمال ثروتی انت نصاب مخزنی
قره کل منظر مقصد کل مشتری		قوه کل ناعش قدره کل منحنی
انت ولی نعمتی مونس لیل وحدتی		انت کروم نائل حول جناه نجتنی
سید کل مالک مخلص کل هالک		هادی کل سالک ناعش کل منثنی
چند خموش می‌کنم سوی سکوت می‌روم		هوش مرا به رغم من ناطق راز می‌کنی